<html>
<head>
<title>
      ANIMA HOLDING SPA
    </title>
<meta content="stp" name="subjectList"/>
<meta content="620559" name="linkid"/>
<meta content="ANIMA HOLDING SPA - Estratto del patto parasociale" name="Description"/>
<meta content="stpatti" name="ss_family"/>
<meta content="ANIMA HOLDING SPA" name="SOCIETA"/>
<meta content="stpatti" name="ss_table"/>
<meta content="2020-11-24" name="date"/>
<meta content="stpatti" name="tipo"/>
<meta content="N;rinaldi;1557502459416" name="synchro"/>
<meta content="375750" name="codconsob"/>
</head>
<body>
<p align="left">
<b>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</b>
</p>
<p align="center">
<font size="+0">  </font> <strong>ANIMA HOLDING S.P.A.</strong>
</p>
<p>
      Ai sensi dell’art. 122 del D.Lgs. n. 58 del 24 febbraio 1998 e successive modificazioni ed integrazioni (“<strong>TUF</strong>”) e delle disposizioni applicabili del Regolamento adottato da Consob con delibera n. 11971 del 14 maggio 1999, come successivamente modificato e integrato (“<strong>RE</strong>”) si rende noto quanto segue:
    </p>
<p>
<strong>Premesse</strong>
</p>
<p>
      In data 5 marzo 2014 Banca Monte dei Paschi di Siena S.p.A. (“<strong>MPS</strong>”) e Banca Popolare di Milano S.c. a r.l. (“<strong>BPM</strong>” e, congiuntamente a MPS, le “<strong>Parti</strong>”), hanno sottoscritto un patto parasociale (il “<strong>Patto</strong>”) relativo alle azioni da ciascuna di esse rispettivamente detenute in
      Anima Holding S.p.A. (la “<strong>Società</strong>”), con efficacia a partire dal primo giorno di negoziazione delle azioni sul Mercato Telematico Azionario organizzato e gestito da Borsa Italiana S.p.A. (cioè il 16 aprile 2014)  (la “<strong>Data di Efficacia</strong>”), le cui principali previsioni disciplinano: (i) gli obblighi e le modalità di
      presentazione di una lista congiunta per la nomina dei membri del Consiglio di Amministrazione della Società; (ii) taluni obblighi in caso di sostituzione dei membri del Consiglio di Amministrazione della Società; (iii) il dovere di consultazione tra le Parti prima di determinate assemblee degli azionisti e di talune riunioni di Consiglio di Amministrazione della Società; e
      (iv) alcune restrizioni alla vendita di azioni per determinati periodi di tempo.
    </p>
<p>
      Di seguito vengono fornite le informazioni essenziali richieste ai sensi dell’art. 130 RE.
    </p>
<p>
<strong>1.         Società i cui strumenti finanziari sono oggetto del Patto</strong>
</p>
<p>
      La società i cui strumenti finanziari sono oggetto del Patto è Anima Holding S.p.A., con sede in Corso Garibaldi 99, Milano, iscritta al Registro delle Imprese di Milano, codice fiscale e partita IVA n. 05942660969, con capitale sociale sottoscritto e versato pari ad Euro 5.765.463, rappresentato da 299.804.076 azioni ordinarie senza valore nominale (le
      “<strong>Azioni</strong>”).
    </p>
<p>
<strong>2.         Strumenti finanziari conferiti al Patto</strong>
</p>
<p>
      Il Patto ha ad oggetto tutte le Azioni detenute rispettivamente da BPM e MPS alla Data di Efficacia. Il Patto troverà applicazione anche con riferimento a ulteriori azioni della Società – diverse dalle precedenti – eventualmente acquisite dalle Parti successivamente alla Data di Efficacia. Il numero delle Azioni conferite al Patto è, peraltro, suscettibile di
      evoluzione per effetto dell’eventuale esercizio della opzione <em>Greenshoe</em> prevista dagli accordi stipulati con Banca IMI S.p.A., UniCredit Bank AG – Milan Branch e Goldman Sachs International in relazione all’offerta globale di vendita delle Azioni finalizzata alla quotazione delle medesime Azioni sul Mercato Telematico Azionario.
    </p>
<p>
      La seguente tabella indica il numero delle Azioni detenute dalle Parti, la percentuale rappresentata da tali Azioni in relazione al capitale sociale della Società e al numero complessivo delle Azioni oggetto del Patto alla data del 16 aprile 2014 e <em>post</em> eventuale esercizio integrale della opzione <em>Greenshoe</em>.
    </p>
<table border="1" cellpadding="0" cellspacing="0" width="100%">
<tbody>
<tr>
<td valign="top" width="85">
<p>
<strong>Azionista</strong>
</p>
</td>
<td colspan="3" valign="top" width="300">
<p align="center">
<strong>Situazione alla data del 16 aprile 2014</strong>
</p>
</td>
<td colspan="3" valign="top" width="294">
<p align="center">
<strong>Situazione in caso di integrale esercizio della opzione <em>Greenshoe</em></strong>
</p>
</td>
</tr>
<tr>
<td valign="top" width="85">
</td>
<td valign="top" width="87">
<p>
<strong>N. Azioni</strong>
</p>
</td>
<td valign="top" width="105">
<p>
<strong>% del capitale sociale</strong>
</p>
</td>
<td valign="top" width="108">
<p>
<strong>% delle Azioni del Patto</strong>
</p>
</td>
<td valign="top" width="90">
<p>
<strong>N. Azioni</strong>
</p>
</td>
<td valign="top" width="96">
<p>
<strong>% del capitale sociale</strong>
</p>
</td>
<td valign="top" width="108">
<p>
<strong>% delle Azioni del Patto</strong>
</p>
</td>
</tr>
<tr>
<td valign="top" width="85">
<p>
              BPM
            </p>
</td>
<td valign="top" width="87">
<p>
              56.628.156
            </p>
</td>
<td valign="top" width="105">
<p>
              18,89%
            </p>
</td>
<td valign="top" width="108">
<p>
              62,01%
            </p>
</td>
<td valign="top" width="90">
<p>
              44.127.044
            </p>
</td>
<td valign="top" width="96">
<p>
              14,72%
            </p>
</td>
<td valign="top" width="108">
<p>
              59,79%
            </p>
</td>
</tr>
<tr>
<td valign="top" width="85">
<p>
              MPS
            </p>
</td>
<td valign="top" width="87">
<p>
              34.697.676
            </p>
</td>
<td valign="top" width="105">
<p>
              11,57%
            </p>
</td>
<td valign="top" width="108">
<p>
              37,99%
            </p>
</td>
<td valign="top" width="90">
<p>
              29.680.612
            </p>
</td>
<td valign="top" width="96">
<p>
                9,90%
            </p>
</td>
<td valign="top" width="108">
<p>
              40,21%
            </p>
</td>
</tr>
<tr>
<td valign="top" width="85">
<p>
<strong>Totale</strong>
</p>
</td>
<td valign="top" width="87">
<p>
              91.325.832
            </p>
</td>
<td valign="top" width="105">
<p>
              30,46%
            </p>
</td>
<td valign="top" width="108">
<p>
              100%
            </p>
</td>
<td valign="top" width="90">
<p>
              73.807.656
            </p>
</td>
<td valign="top" width="96">
<p>
              24,62%
            </p>
</td>
<td valign="top" width="108">
<p>
              100%
            </p>
</td>
</tr>
</tbody>
</table>
<br/>
<br/>
<p>
<strong>3.         Soggetti aderenti al Patto</strong>
</p>
<p>
      I soggetti aderenti al Patto sono le Parti, ossia: (i) Banca Monte dei Paschi di Siena S.p.A., con sede legale in Siena, Piazza Salimbeni 3, iscritta al Registro delle Imprese di Siena, codice fiscale e partita IVA 00884060526, iscritta all’Albo delle Banche e dei Gruppi Bancari al n. 5274; e (ii) Banca Popolare di Milano S.c. a r.l., con sede legale in Milano, Piazza Meda 4, iscritta
      al Registro delle Imprese di Milano, codice fiscale e partita IVA 00715120150, iscritta all’Albo delle Banche e dei Gruppi Bancari al n. 5584.8.
    </p>
<p>
<strong>4.         Soggetto che esercita il controllo</strong>
</p>
<p>
      Nessuna Parte, in virtù del Patto, esercita il controllo sulla Società ai sensi dell’art. 93 del TUF.
    </p>
<p>
<strong>5.         Tipologia di patto parasociale</strong>
</p>
<p>
      Le pattuizioni contenute nel Patto, riprodotte in sintesi nel successivo paragrafo 6, sono riconducibili a pattuizioni parasociali rilevanti a norma dell’art. 122, comma primo, e comma quinto, lettere a) e b) del TUF.
    </p>
<p>
<strong>6.         Contenuto del Patto</strong>
</p>
<p>
<strong>6.1       Nomina del Consiglio di Amministrazione</strong>
</p>
<p>
      Le Parti si sono impegnate a presentare e votare nell’assemblea della Società convocata per la nomina del Consiglio di Amministrazione una lista di 9 candidati composta collocando:
    </p>
<ul>
<li>
        al 1° posto un candidato, in possesso dei requisiti di indipendenza previsti dall’art. 148, comma 3, del TUF e dal Codice di Autodisciplina delle società quotate predisposto dal Comitato per la <em>Corporate Governance</em> promosso da Borsa Italiana S.p.A. (il “<strong>Codice di Autodisciplina</strong>”), indicato congiuntamente dalle Parti;
      </li>
<li>
        al 2° posto un candidato indicato da BPM;
      </li>
<li>
        al 3° posto un candidato indicato da MPS;
      </li>
<li>
        al 4° posto un candidato, in possesso dei requisiti di indipendenza previsti dall’art. 148, comma 3, del TUF e dal Codice di Autodisciplina, indicato congiuntamente dalle Parti;
      </li>
<li>
        al 5° posto un candidato, disponibile ad assumere la carica di Amministratore Delegato, indicato congiuntamente dalle Parti;
      </li>
<li>
        al 6° posto un candidato, disponibile ad assumere la carica di Presidente del Consiglio di Amministrazione, indicato congiuntamente dalle Parti;
      </li>
<li>
        al 7° posto un candidato in possesso dei requisiti di indipendenza previsti dall’art. 148, comma 3, del TUF e dal Codice di Autodisciplina, indicato congiuntamente dalle Parti;
      </li>
<li>
        all’8° posto un candidato indicato da BPM;
      </li>
<li>
        al 9° posto un candidato indicato da MPS.
      </li>
</ul>
<p>
      Sempre ai sensi del Patto, le Parti si sono impegnate a fare in modo che: (a) la composizione della lista così formata assicuri il rispetto delle previsioni statutarie e, tra l’altro, della disciplina <em>pro-tempore</em> vigente relative all’equilibrio tra i generi, alla presenza di amministratori indipendenti e agli altri requisiti previsti per la composizione del
      Consiglio di Amministrazione; (b) nella misura in cui i candidati che le Parti intendono designare non garantiscano il rispetto delle previsioni statutarie e della disciplina <em>pro-tempore</em> vigente relative all’equilibrio tra i generi, siano individuati dei candidati da inserire al 1°, 4° e 7° posto della lista sopra descritta che appartengano al genere meno
      rappresentato in tale lista; (c) qualora trovi applicazione il meccanismo previsto dall’art. 13.4 dello statuto sociale della Società, ovvero, per qualsiasi motivo, il meccanismo di elezione previsto dall’art. 13.1 del medesimo statuto sociale non trovi completa applicazione, per quanto possibile, venga comunque rispettato il principio di rappresentanza paritetica delle
      Parti nel Consiglio di Amministrazione; e (d) ogni amministratore cessato, decaduto o revocato sia sostituito con il sostituto indicato nella lista presentata dalle Parti o, in caso di sua indisponibilità e/o impossibilità ad assumere la carica o in caso di mancata indicazione del sostituto in tale lista, con un sostituto individuato con le medesime modalità con le quali
      è stato individuato l’amministratore che deve essere sostituito.
    </p>
<p>
      Le Parti si sono altresì impegnate: (a) ad esprimere il proprio voto nell’assemblea della Società in favore della nomina quale Presidente del Consiglio di Amministrazione della Società del candidato indicato al 6° posto della lista sopra descritta; e (b) a fare tutto quanto in proprio potere affinché il Consiglio di Amministrazione della Società
      conferisca la carica di Amministratore Delegato al candidato indicato al 5° posto della lista sopra descritta.
    </p>
<p>
      Il Patto prevede inoltre l’impegno delle Parti a compiere ogni ragionevole sforzo per raggiungere un accordo in merito ad una designazione congiunta dei candidati da inserire al 1°, 4°, 5°, 6° e 7° posto della lista sopra descritta. Qualora, tuttavia, nonostante tale impegno congiunto si verificasse un disaccordo tra le Parti sulla scelta di uno o più di
      tali candidati, il Patto prevede dei meccanismi volti a superare tale disaccordo anche attraverso la nomina di primarie società di selezione del personale, le quali dovranno essere incaricate da una Parte di indicare una rosa di candidati tra i quali l’altra Parte dovrà selezionare la persona da inserire nella lista sopra descritta. In relazione a ciascun posto della lista
      sul quale non sia stato possibile esprimere un candidato condiviso, l’individuazione della Parte chiamata ad indicare la società di selezione del personale incaricata di fornire la rosa di candidati, e della Parte chiamata a selezionare all’interno di tale rosa la persona da inserire nella lista avverrà in ragione del numero di azioni della Società di cui
      sarà titolare ciascuna Parte al momento del primo incontro tra le medesime Parti per discutere della composizione della lista sopra descritta.
    </p>
<p>
      Nel caso in cui, successivamente al primo rinnovo del Patto, una delle Parti dovesse esercitare il Diritto di Recesso (come di seguito definito), la Parte la cui partecipazione nel capitale sociale di AH si sia ridotta al di sotto del 5% dovrà fare quanto ragionevolmente in proprio potere affinché il membro del Consiglio di Amministrazione di AH nominato su designazione di tale
      Parte (e cioè il candidato collocato al 2° o al 3° posto della lista sopra descritta o il suo sostituto) rassegni le proprie dimissioni dalla carica.
    </p>
<p>
      Sempre ai sensi del Patto, qualora si rendesse necessario, per qualsivoglia motivo, procedere alla sostituzione di un membro del Consiglio di Amministrazione della Società nominato nell’assemblea del 6 marzo 2014 (ivi incluso quindi il caso di sostituzione a seguito di decadenza, revoca o dimissioni dalla carica), sia in ipotesi di cooptazione da parte del Consiglio di
      Amministrazione della Società, sia in ipotesi di sostituzione mediante delibera dell’assemblea degli azionisti della Società, le Parti si impegnano a fare quanto in proprio potere affinché tale amministratore venga sostituito (i) nel caso in cui l’amministratore da sostituire sia stato indicato da una Parte, con un candidato indicato da tale Parte e, (ii) in tutti
      gli altri casi, con un amministratore individuato di comune accordo tra le Parti. Resta inteso che nel caso in cui, nonostante ogni ragionevole sforzo delle Parti per raggiungere un accordo in merito ad una designazione congiunta, ciò non fosse possibile, le Parti daranno congiuntamente mandato ad una società di selezione del personale per la individuazione del soggetto da
      proporre quale sostituto.
    </p>
<p>
<strong>6.2       Obblighi di preventiva consultazione</strong>
</p>
<p>
      Il Patto prevede che le Parti si riuniscano prima di ogni assemblea degli azionisti della Società (con l’eccezione di quelle convocate per la nomina del Consiglio di Amministrazione, a cui si applicherà quanto sopra descritto) al fine di esaminare, discutere e tentare di raggiungere un orientamento comune in merito a: (a) ogni materia che sia – per legge o ai sensi
      dello statuto della Società <em>pro-tempore</em> vigente – di competenza dell’assemblea straordinaria della Società; e (b) per quanto riguarda le materie di competenza dell’assemblea ordinaria della Società, quelle che abbiano ad oggetto: (i) l’approvazione del bilancio e la distribuzione di utili o di riserve; (ii) la nomina del Collegio Sindacale
      della Società; (iii) la revoca e/o l’esercizio dell’azione di responsabilità nei confronti di uno o più amministratori e/o sindaci; (iv) l’autorizzazione all’acquisto e/o alla vendita di azioni proprie al di fuori dell’ambito di piani di <em>stock option</em>; (v) la remunerazione dei membri del Consiglio di Amministrazione e l’approvazione
      di piani di compensi basati su strumenti finanziari ai sensi dell’articolo 114-<em>bis</em> del TUF.
    </p>
<p>
      Le Parti si sono altresì impegnate a riunirsi prima di ogni riunione del Consiglio di Amministrazione della Società che la Parte richiedente la convocazione reputi essere di particolare rilevanza, al fine di esaminare, discutere e tentare di raggiungere un orientamento comune in merito alle materie indicate dalla Parte richiedente.
    </p>
<p>
<strong>6.3       Impegno di <em>lock-up</em></strong>
</p>
<p>
      Con la sottoscrizione del Patto BPM si è impegnata a non trasferire Azioni per un periodo di 15 mesi dalla Data di Efficacia (il “<strong>Primo Termine</strong>”). Successivamente BPM potrà trasferire Azioni fermo restando che: (i) dovrà continuare a detenere una partecipazione non inferiore al 9,9% del capitale sociale della Società fino alla scadenza del
      36° mese successivo alla Data di Efficacia; (ii) nel periodo intercorrente tra la scadenza del Primo Termine e la scadenza del 18° mese successivo alla Data di Efficacia (il “<strong>Secondo Termine</strong>”), non potrà trasferire Azioni per un ammontare superiore al 2% del capitale sociale della Società; e (iii) nel periodo intercorrente tra la scadenza del
      Secondo Termine e la scadenza del 24° mese successivo alla Data di Efficacia (il “<strong>Terzo Termine</strong>”), non potrà trasferire Azioni per un ammontare superiore alla differenza fra il 6% del capitale sociale della Società e le Azioni eventualmente trasferite nel periodo di cui al precedente punto (ii).
    </p>
<p>
      Sempre ai sensi del Patto, MPS si è impegnata a non trasferire Azioni fino alla scadenza del Terzo Termine. Successivamente al Terzo Termine, MPS potrà trasferire le Azioni detenute, fermo restando che dovrà continuare a detenere una partecipazione non inferiore al 9,9% del capitale sociale della Società fino alla scadenza del 36° mese successivo alla Data di
      Efficacia.
    </p>
<p>
<strong>6.4       Divieto di acquisto</strong>
</p>
<p>
      Per tutta la durata del Patto ciascuna delle Parti si è impegnata a non divenire titolare - direttamente o indirettamente - per mezzo di qualsivoglia operazione, di azioni della Società, e/o di altri diritti relativi ad azioni della Società, in aggiunta alle rispettive Azioni detenute alla Data di Efficacia, se non in base ad acquisti effettuati in conformità ad un
      meccanismo, stabilito nel Patto, volto ad evitare che la partecipazione complessiva delle Parti superi una delle soglie il cui superamento determina l’obbligo di lanciare un’offerta pubblica di acquisto ai sensi del TUF (oltre al caso dell’esercizio del diritto di opzione in relazione ad eventuali aumenti di capitale). Analogamente, il Patto prevede l’impegno di
      ciascuna delle Parti a non porre in essere negozi, patti, intese di qualunque natura o azioni che possano comportare l’applicazione delle disposizioni del TUF in materia di OPA obbligatoria.
    </p>
<p>
      Il Patto prevede, inoltre, che, nel caso di violazione di tali obblighi, la Parte inadempiente dovrà tenere l’altra Parte manlevata e indenne da ogni danno, perdita, costo, spesa o pretesa di terzi derivante da tale inadempimento, ivi incluso, senza limitazione, qualsiasi costo correlato alla promozione dell’offerta pubblica di acquisto obbligatoria, oltre a dover pagare
      una somma di denaro a titolo di penale.
    </p>
<p>
<strong>7.         Durata, rinnovo e recesso</strong>
</p>
<p>
      Il Patto è divenuto efficace a partire dalla Data di Efficacia e avrà durata fino alla scadenza del terzo anno a partire dalla Data di Efficacia.
    </p>
<p>
      Inoltre, il Patto prevede il rinnovo automatico dello stesso per ulteriori periodi di 3 anni qualora almeno 6 mesi prima della scadenza nessuna delle Parti abbia comunicato all’altra la propria intenzione di non rinnovarlo.
    </p>
<p>
      Il Patto prevede poi che, qualora, successivamente alla data del primo rinnovo del Patto, la partecipazione nel capitale sociale della Società di una delle Parti si riducesse al di sotto del 5%, l’altra Parte avrà facoltà di recedere dal Patto (il “<strong>Diritto di Recesso</strong>”).
    </p>
<p>
<strong>8.         Organi del Patto</strong>
</p>
<p>
      Il Patto non prevede l’istituzione di organi per il suo funzionamento.
    </p>
<p>
<strong>9.         Penali in caso di inadempimento</strong>
</p>
<p>
      Il Patto contiene una clausola penale che trova applicazione nel caso di violazione del divieto di porre in essere negozi, patti, intese di qualunque natura o azioni che possano comportare l’applicazione delle disposizioni del TUF in materia di OPA obbligatoria.
    </p>
<p>
<strong>10.       Assenza di obblighi di deposito delle azioni</strong>
</p>
<p>
      Il Patto non contiene obblighi di deposito delle azioni della Società conferite al Patto dalle Parti.
    </p>
<p>
<strong>11.       Deposito del Patto</strong>
</p>
<p>
      Il Patto è stato depositato presso il Registro delle Imprese di Milano in data 16 aprile 2014 al n. PRA 94607/2014.
    </p>
<p>
      18 aprile 2014
    </p>
<p>
<strong>[AAE.2.14.1]