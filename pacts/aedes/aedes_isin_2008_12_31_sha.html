<html>
<head>
<title>
      AEDES SIIQ SPA
    </title>
<meta content="stp" name="subjectList"/>
<meta content="410910" name="linkid"/>
<meta content="AEDES SIIQ SPA - Estratto dei patti parasociali" name="Description"/>
<meta content="stpatti" name="ss_family"/>
<meta content="AEDES SPA" name="SOCIETA"/>
<meta content="stpatti" name="ss_table"/>
<meta content="2019-07-03" name="date"/>
<meta content="N;prudenzi;1547549263480" name="synchro"/>
<meta content="622570" name="codconsob"/>
</head>
<body>
<p>
<b>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</b>
</p>
<p align="center">
<strong>AEDES S.P.A. LIGURE LOMBARDA PER IMPRESE E COSTRUZIONI</strong>
</p>
<p align="left">
      Il presente estratto viene pubblicato ai sensi dell’art. 122 del d.lgs. 24 febbraio 1998, n. 58 (di seguito, il “<strong>TUF</strong>”) e dell’art. 129 del Regolamento Consob 11971/99.
    </p>
<p align="left">
      Si rende noto che in data  24 dicembre 2008 si è perfezionato un patto parasociale tra:
    </p>
<p align="left">
<strong>Isoldi Immobiliare S.p.A.</strong>, società per azioni di diritto italiano, con sede in Forlì, viale Matteotti 63, C.F. e numero di iscrizione al Registro delle Imprese di Forlì n° 008366740407 (“<strong>Isoldi</strong>”),
    </p>
<p align="center">
      e
    </p>
<p align="left">
<strong>VI-BA S.r.l.</strong>, società a responsabilità limitata di diritto italiano, con sede in Vicenza, via della Scienza 25, C.F. e numero di iscrizione al Registro delle Imprese di Vicenza  n° 0204931024, (nel seguito “<strong>Viba</strong>”)
    </p>
<p align="center">
      e
    </p>
<p align="left">
<strong>Arca S.p.A.</strong>, con sede in Modena, Strada delle Fornaci n. 20, C.F. e P.I. 02810230363, in persona del cav. Oscar Zannoni, munito dei necessari poteri (nel seguito “<strong>Arca</strong>”)
    </p>
<p align="center">
      e
    </p>
<p align="left">
<strong>General Service Italia S.p.A.</strong>, con sede in Roma, Via Claudio Monteverdi n. 20, C.F. 02958150589, P.I. 01141021004, in persona del dott. Enzo Mei, munito dei necessari poteri (nel seguito “<strong>GSI</strong>”)
    </p>
<p align="left">
      (nel seguito, Isoldi, Viba, Arca e GSI saranno anche indicati congiuntamente come le “<strong>Parti</strong>” ovvero disgiuntamente come la “<strong>Parte</strong>”).
    </p>
<p align="left">
<strong>1. Società i cui strumenti finanziari sono oggetto del Patto</strong>
</p>
<p align="left">
      Aedes Società per Azioni Ligure Lombarda per Imprese e Costruzioni, società per azioni di diritto italiano, con sede in Bastioni di Porta Nuova 21, C.F. e numero di iscrizione al Registro delle Imprese di Milano n°13283620154, capitale sociale Euro 26.460.001,62, diviso in n. 101.769.237 azioni ordinarie di nominali Euro 0,26 cadauna (di seguito,
      “<strong>Aedes</strong>” o la “<strong>Società</strong>”). Le azioni di Aedes sono quotate nel segmento STAR gestito da Borsa Italiana.
    </p>
<p align="left">
<strong>2. Soggetti aderenti al Patto</strong>
</p>
<p align="left">
      Al momento della sottoscrizione del Patto le Parti non detengono azioni della Società.
    </p>
<p align="left">
       
    </p>
<table border="1" cellpadding="1" cellspacing="0" width="100%">
<tbody>
<tr>
<td>
<strong>Partecipante al Patto</strong>
</td>
<td>
<strong>Numero di azioni della Società detenute  </strong>
</td>
<td>
<strong>% sul capitale sociale della Società</strong>
</td>
<td>
<strong>% sul capitale sociale apportato al Patto</strong>
</td>
</tr>
<tr>
<td>
            Isoldi Immobiliare S.p.A. 
          </td>
<td>
            0
          </td>
<td>
            0
          </td>
<td>
            0%
          </td>
</tr>
<tr>
<td>
            VI-BA S.r.l.
          </td>
<td>
            0
          </td>
<td>
            0
          </td>
<td>
            0%
          </td>
</tr>
<tr>
<td>
            Arca S.p.A.
          </td>
<td>
            0
          </td>
<td>
            0
          </td>
<td>
            0%
          </td>
</tr>
<tr>
<td>
            General Service Italia S.p.A.
          </td>
<td>
            0
          </td>
<td>
            0
          </td>
<td>
            0%
          </td>
</tr>
<tr>
<td>
            Totale
          </td>
<td>
            0
          </td>
<td>
            0
          </td>
<td>
            0%
          </td>
</tr>
</tbody>
</table>
<br/>
    L’entità della partecipazione al capitale sociale delle Parti dipenderà dal futuro svolgimento del Progetto (come <em>infra</em> definito). <br/>
<br/>
<p align="left">
      Si precisa che Viba appartiene allo stesso gruppo di cui fa parte anche Società Italiana Acciai Bolzano SIAB S.p.A., con sede legale in Vicenza, viale della Scienza 25, codice fiscale 09273230152, iscritta al registro delle imprese di Vicenza al n. VI0307729, titolare di azioni rappresentative del 14,846% del capitale sociale di Aedes.
    </p>
<p align="left">
<strong>3. Soggetto che possa, tramite il Patto, esercitare il controllo della società oggetto del Patto.</strong>
</p>
<p align="left">
      Al momento della sottoscrizione del Patto nessuna delle Parti esercita singolarmente il controllo di Aedes in virtù del Patto ai sensi e per gli effetti dell’art. 93 del TUF.
    </p>
<p align="left">
<strong>4. Durata ed efficacia</strong>
</p>
<p align="left">
      Il Patto ha durata triennale con decorrenza dalla data della sua sottoscrizione e  rimarrà in vigore anche nel caso di successivo <em>delisting</em> della Società. Il Patto perderà efficacia in caso di mancata realizzazione del Progetto (come <em>infra</em> definito).
    </p>
<p align="left">
<strong>5. Contenuto del Patto</strong>
</p>
<p align="left">
<strong><em>5.1  Premesse</em></strong>
</p>
<p align="left">
      5.1.1 In data 3 dicembre 2008, Viba ed Isoldi, aggiornando la propria precedente offerta del 28 novembre 2008, hanno sottoposto alla Società una offerta vincolante (nel seguito l’“<strong>Offerta</strong>”) per la partecipazione ad una operazione di rafforzamento patrimoniale di Aedes effettuata nell’ambito di un più ampio piano di riequilibrio
      finanziario della Società e del gruppo che ad essa fa capo e che preveda, tra l’altro, un accordo con le banche creditrici (nel seguito, il “Progetto”).
    </p>
<p align="left">
      5.1.2 Più in particolare il Progetto prevede:
    </p>
<blockquote dir="ltr" style="MARGIN-RIGHT: 0px">
<p align="left">
        (i)  l’obbligo della Società di deliberare, secondo le modalità ed i termini indicati nell’Offerta, un aumento di capitale inscindibile per un controvalore complessivo di Euro 150.000.000,00 con attribuzione gratuita di buoni di sottoscrizione (warrant) (nel seguito l’“<strong>Aumento</strong>”), e con obbligo di offrire alle Parti le azioni
        eventualmente rimaste inoptate a seguito dell’offerta di cui all’art. 2441, comma 3, c.c. (di seguito l’ “<strong>Inoptato</strong>”);
      </p>
<p align="left">
        (ii) l’impegno di Viba ed Isoldi a sottoscrivere l’Aumento nella misura indicata nell’Offerta;
      </p>
<p align="left">
        (iii) l’impegno della Società, successivamente al perfezionarsi dell’Aumento, a costituire un veicolo societario (nel seguito la “<strong>Newco</strong>”) controllato dalla Società, nel quale conferire beni immobili ed assets di Aedes e di Isoldi per un complessivo controvalore netto indicativo sino ad Euro 200.000.000,00, di cui indicativamente Euro
        100.000.000,00 di parte Isoldi, da incorporare successivamente in Aedes (nel seguito la “<strong>Fusione</strong>”), secondo quanto previsto nell’Offerta;
      </p>
<p align="left">
        (iv) la disponibilità di Viba ed Isoldi a ricercare ulteriori investitori interessati a  partecipare all’Aumento;
      </p>
<p align="left">
        (v) la sottoposizione dell’efficacia degli impegni di sottoscrizione assunti da Viba ed Isoldi all’avveramento delle condizioni previste nell’Offerta (nel seguito le “<strong>Condizioni</strong>”).
      </p>
</blockquote>
<p align="left">
      5.1.3 In data 3 dicembre 2008, Arca e GSI hanno comunicato alla Società la loro adesione al Progetto e l’accettazione dell’Offerta e, quindi, il loro impegno a sottoscrivere e/o a far sottoscrivere a soggetti appartenenti al proprio gruppo ovvero ad intermediari autorizzati l’Aumento nella misura di Euro 10.000.000,00 ciascuno.
    </p>
<p align="left">
      5.1.4 In data 4 dicembre 2008 la Società ha accettato l’Offerta, dandone in pari data comunicazione al mercato.
    </p>
<p align="left">
<strong><em>5.2 Oggetto del Patto</em></strong>
</p>
<p align="left">
      5.2.1 Con il Patto, fermi restando gli obblighi assunti con l’Offerta, le Parti hanno inteso definire <em>(a)</em> le proporzioni con le quali parteciperanno all’Aumento, <em>(b)</em> la possibile costituzione della Newco, e <em>(c)</em> la struttura di governance della Società e del gruppo che ad essa fa capo, il tutto nei limiti di quanto consentito dallo stato
      ancora in evoluzione del Progetto.
    </p>
<p align="left">
<strong><em>5.3 Impegni delle Parti in relazione all’Aumento</em></strong>
</p>
<p align="left">
      5.3.1 Le Parti sottoscriveranno l’Aumento nella misura complessiva di Euro 115.000.000,00 (di seguito l’ “<strong>Investimento delle Parti</strong>”), secondo le percentuali di seguito indicate:
    </p>
<blockquote dir="ltr" style="MARGIN-RIGHT: 0px">
<p align="left">
        a) Isoldi nella misura del 43,5% dell’Investimento delle Parti, corrispondente all’importo di Euro 50.000.000,00;
      </p>
<p align="left">
        b) Viba nella misura del 39,1% dell’Investimento delle Parti, corrispondente all’importo di Euro 45.000.000,00. Tale importo comprenderà anche la quota di sottoscrizione dell’Aumento da parte di SIAB o di altra società dello stesso gruppo -Viba inclusa - che dovesse acquisire a qualsiasi  titolo i diritti di opzione attualmente  di SIAB,
        nonché la quota di Aumento eventualmente sottoscritta da intermediari incaricati da Viba secondo quanto previsto nell’Offerta;
      </p>
<p align="left">
        c) GSI nella misura del 8,7% dell’Investimento delle Parti, corrispondente all’importo di Euro 10.000.000,00;
      </p>
<p align="left">
        d) Arca nella misura del 8,7% dell’Investimento delle Parti, corrispondente all’importo di Euro 10.000.000,00.
      </p>
</blockquote>
<p align="left">
      5.3.2 In considerazione di quanto previsto al precedente punto 5.3.1, Viba acconsente a che le altre Parti sottoscrivano <em>pro quota</em> l’eventuale Inoptato fino al 50% dei rispettivi investimenti, prima di concorrere essa stessa alla sottoscrizione della quota ad essa spettante dell’Inoptato. 
    </p>
<p align="left">
      5.3.3 Qualora una delle Parti si rendesse cessionaria dei diritti di opzione di terzi di cui all’art. 2441 c.c., ad eccezione dei diritti di opzione che Viba avesse eventualmente acquistato da SIAB o da altra società dello stesso gruppo di SIAB, la stessa Parte, successivamente alla sottoscrizione dell’Aumento sarà obbligata ad offrire le azioni sottoscritte alle
      altre Parti, al prezzo medio di acquisto, al fine di rispettare la ripartizione di cui al precedente punto 5.3.1, restando inteso che le altre Parti non saranno obbligate ad acquistare le azioni oggetto di offerta. Per quanto concerne Viba, tale obbligo sussisterà esclusivamente con riferimento alla quota di Aumento eccedente la quota spettante in opzione sulle azioni Aedes di cui
      SIAB, ovvero altra società del suo gruppo, risulti essere titolare alla data di sottoscrizione dell’Accordo.
    </p>
<p align="left">
      5.3.4 Successivamente alla sottoscrizione dell’Aumento le Parti, ad eccezione di Viba relativamente alle azioni sottoscritte a seguito dell’esercizio dei diritti di opzione di spettanza di SIAB e/o di altra società del gruppo di appartenenza di quest’ultima, porranno in essere in buona fede gli aggiustamenti necessari a far sì che il prezzo medio di
      sottoscrizione/acquisto delle azioni oggetto dell’Aumento sostenuto da ciascuna di esse sia equivalente.
    </p>
<p align="left">
<strong><em>5.4 Impegni delle Parti in relazione alla Newco</em></strong>
</p>
<p align="left">
      5.4.1 Secondo quanto già previsto nell’Offerta, le Parti faranno tutto quanto possibile affinché successivamente al perfezionamento dell’Aumento gli organi competenti della Società deliberino <em>(a)</em> la costituzione della Newco, mediante il conferimento da parte della Società e di Isoldi di proprietà immobiliari ed assets per un complessivo
      controvalore netto indicativo sino a Euro 200.000.000,00 (duecentomilioni), di cui indicativamente Euro 100.000.000,00 (centomilioni) da parte Isoldi, restando inteso che il debito inerente ai beni conferiti da quest’ultimo non potrà essere superiore al 64% del valore del suo conferimento; <em>(b)</em> la successiva fusione della Newco nella Società. Ciò semprechè
      tali operazioni vengano complessivamente valutate dalle banche creditrici della Società e del gruppo che ad essa fa capo come finanziariamente sostenibili e funzionali alla realizzazione del Progetto. Resta salva la possibilità, anch’essa prevista nell’Offerta, di concordare schemi di perfezionamento del predetto conferimento ritenuti più confacenti.
    </p>
<p align="left">
      5.4.2 Per l’eventualità che, in ragione della misura dell’Inoptato e/o della ripartizione di cui al precedente punto 5.3, Isoldi non possa sottoscrivere azioni per il controvalore di Euro 50.000.000,00, la parte del predetto importo non utilizzata per la sottoscrizione dell’Aumento, sarà dallo stesso destinata all’incremento del valore del suo
      conferimento nel patrimonio della Newco, subordinatamente alla positiva approvazione da parte delle banche delle operazioni di cui al precedente punto 5.4.1, lettere <em>(a)</em> e <em>(b)</em>.
    </p>
<p align="left">
<strong><em>5.5 Impegni delle Parti relativi alla governance</em></strong>
</p>
<p align="left">
      5.5.1 Fermo quanto previsto agli artt. 147-ter e 148 del TUF, con riferimento alla Società ed al gruppo che alla stessa fa capo, la designazione ad opera delle Parti dei componenti degli organi di gestione e controllo avverrà di concerto e in maniera proporzionale alla sottoscrizione dell’Aumento di cui al precedente punto 5.3.
    </p>
<p align="left">
      5.5.2 Per l’ipotesi in cui la maggioranza dei componenti dell’organo di gestione della Società sia composta da membri designati dalle Parti, le stesse si impegnano affinché il futuro organo di gestione della Società nomini:
    </p>
<blockquote dir="ltr" style="MARGIN-RIGHT: 0px">
<p align="left">
        (i) quale amministratore delegato di Aedes, il soggetto che sarà designato da Isoldi;
      </p>
<p align="left">
        (ii) quale presidente del consiglio di amministrazione di Aedes, il soggetto che sarà designato da Viba;
      </p>
<p align="left">
        (iii) quale vice presidente del consiglio di amministrazione di Aedes, il soggetto che sarà designato da Isoldi;
      </p>
<p align="left">
        (iv) quale ulteriore vice presidente del consiglio di amministrazione di Aedes e membro del comitato esecutivo - che, se non  esistente, dovrà essere obbligatoriamente istituito- il soggetto designato da Arca e GSI.
      </p>
</blockquote>
<p align="left">
      Le Parti si impegnano a mantenere i comitati attualmente esistenti nella Società anche nell’ipotesi di <em>delisting</em> della Società.
    </p>
<p align="left">
      5.5.3 Per l’ipotesi in cui la maggioranza dei componenti dell’organo di gestione della Società sia composta da membri designati dalle Parti, le stesse si impegnano a <em>(a)</em> attribuire nuove deleghe all’amministratore delegato, riservando in via esclusiva al consiglio di amministrazione il potere di deliberare su temi di straordinaria amministrazione
      nonché su argomenti di particolare interesse per la Società e per il gruppo, che le Parti riservano di individuare in prosieguo, il tutto di comune accordo ed in buona fede, nel comune interesse al buon fine del Progetto, e <em>(b)</em> prevedere <em>quorum</em> “rafforzati” per l’approvazione delle deliberazioni <em>sub</em> lett. <em>(a)</em> da parte del
      comitato esecutivo e/o del consiglio di amministrazione al fine di consentire ad Arca e GSI un’effettiva partecipazione alle deliberazioni concernenti le suddette operazioni straordinarie.
    </p>
<p align="left">
<strong>6. Tipologia del Patto</strong>
</p>
<p align="left">
      Il Patto può essere ricondotto alle tipologie indicate all’art. 122 TUF e, segnatamente, a quelle di cui al quinto comma lettere c) e d).
    </p>
<p align="left">
<strong>7. Deposito del Patto</strong>
</p>
<p align="left">
      Il Patto è oggetto di comunicazione alla Consob e sarà depositato presso il Registro delle Imprese di Milano nei termini di legge.
    </p>
<p align="left">
<strong>8 Altre informazioni</strong>
</p>
<p align="left">
      Le Parti hanno delegato l’Avv. Giovanni Barbara, con studio in Milano, Via Vittor Pisani n. 27, ad effettuare tutti gli adempimenti previsti dalla legge, relativi alla pubblicazione ed alla comunicazione del Patto. 
    </p>
<p align="left">
      Il Patto non prevede l’istituzione di organi per il suo funzionamento.
    </p>
<p align="left">
      Il Patto è regolato dalla legge italiana. Tutte le controversie derivanti dal Patto, comprese quelle relative alla sua validità, interpretazione, esecuzione e risoluzione, saranno devolute alla competenza esclusiva del Foro di Milano.
    </p>
<p align="left">
      31 dicembre 2008
    </p>
<p align="left">
<strong>[AAD.1.08.1.]