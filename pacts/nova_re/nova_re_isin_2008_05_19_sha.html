<html>
<head>
<title>
      NOVA RE SPA - Estratto dei patti parasociali
    </title>
<meta content="stp" name="subjectList"/>
<meta content="371239" name="linkid"/>
<meta content="NOVA RE SPA - Estratto dei patti parasociali" name="Description"/>
<meta content="stpatti" name="ss_family"/>
<meta content="NOVA RE SPA " name="societa"/>
<meta content="stpatti" name="ss_table"/>
<meta content="2015-12-31" name="date"/>
<meta content="stpatti" name="tipo"/>
<meta content="N;gloria;1220455092206" name="synchro"/>
<meta content="156331" name="codconsob"/>
</head>
<body>
<p align="left">
<b>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</b>  <b></b>
</p>
<p align="center">
<b>NOVA RE S.P.A.</b>
</p>
<p>
<b>1. <u><i>Premessa</i></u></b>
</p>
<p>
<b>(i)</b> Aedes S.p.A. ("<b>Aedes</b>") e Nova Re Holding S.r.l. ("<b>NRH</b>"; Aedes e NRH congiuntamente le "<b>Parti</b>"), quest’ultima titolare di n. 12.134.961 azioni ordinarie di Nova Re S.p.A. ("<b>Nova Re</b>"), pari all’89,889% del capitale sociale della stessa, hanno sottoscritto in data 9 maggio 2008 un contratto di
      compravendita di n. 10.530.000 di Nova Re S.p.A. ("<b>Nova Re</b>" o anche la "<b>Società</b>"), pari al 78,00% del capitale sociale della stessa (il "<b>Contratto</b>"), come comunicato al mercato in pari data ai sensi dell’art. 114 TUF (il "<b>Comunicato Stampa</b>").
    </p>
<p>
<b>(ii)</b> Come indicato nel Comunicato Stampa: (a) l’esecuzione dell’operazione di acquisizione, con il trasferimento ad Aedes della piena proprietà delle azioni ordinarie Nova Re oggetto del Contratto, avverrà entro il 15 giugno 2008 (il "<b>Trasferimento</b>"); (b) per effetto del Trasferimento, Aedes promuoverà un’offerta pubblica di acquisto
      obbligatoria avente ad oggetto n. 1.365.039 azioni Nova Re, pari al 10,111% del capitale sociale, corrispondenti alla totalità delle azioni ordinarie Nova Re possedute dal mercato (l’"<b>Offerta</b>") e, pertanto, con esclusione delle n. 10.530.000 azioni ordinarie Nova Re possedute da Aedes e delle n. 1.604.961 azioni ordinarie Nova Re possedute da NRH ad esito del
      Trasferimento (le azioni Nova Re possedute da NRH ad esito del Trasferimento di seguito anche le "<b>Azioni di NRH</b>").
    </p>
<p>
<b>(ii)</b> Sempre in data 9 maggio 2008 le Parti hanno sottoscritto una scrittura privata contenente pattuizioni parasociali rilevanti ai sensi dell’art. 122 TUF (la "<b>Scrittura Privata</b>") aventi ad oggetto le Azioni di NRH.
    </p>
<p>
<b>2. <u><i>Tipo di accordo</i></u></b>
</p>
<p>
      Le pattuizioni parasociali contenute nella Scrittura Privata, riprodotte in sintesi al punto 5. che segue, sono riconducibili ad un patto che pone limiti al trasferimento di strumenti finanziari e ad un patto contenente l’impegno a non aderire ad un’offerta pubblica di acquisto, rilevanti a norma dell’art. 122, comma 5, lett. b) e d)-<i>bis</i>, TUF.
    </p>
<p>
<b>3. <u><i>Società i cui strumenti finanziari sono oggetto della Scrittura Privata</i></u></b>
</p>
<p>
      Le pattuizioni parasociali contenute nella Scrittura Privata hanno ad oggetto azioni ordinarie di Nova Re S.p.A. (con sede in Milano, Via Manzoni n. 40, C.F. e n. di iscrizione al Registro delle Imprese di Milano 00388570426; capitale sociale pari a Euro 7.020.000,00, rappresentato da n. 13.500.000 azioni ordinarie del valore nominale di Euro 0,52 ciascuna) come precisato al successivo
      punto 4.
    </p>
<p>
<b>4. <u><i>Parti della Scrittura Privata e strumenti finanziari dalle stesse detenuti</i></u></b>
</p>
<p>
      Di seguito sono indicati le Parti della Scrittura Privata e gli strumenti finanziari dalle stesse posseduti.
    </p>
<p>
<u>Aedes S.p.A.</u>: sede in Milano, Bastioni di Porta Nuova n. 21, C.F. e n. di iscrizione al Registro delle Imprese di Milano 00824960157; capitale sociale pari a Euro 26.460.001,62, rappresentato da n. 101.769.237 azioni ordinarie del valore nominale di Euro 0,26 ciascuna; la società è quotata sul Mercato Telematico Azionario organizzato e gestito da Borsa Italiana S.p.A.;
      nessun soggetto controlla Aedes S.p.A. ai sensi dell’art. 93 D.Lgs. 58/1998. Ad esito del Trasferimento, Aedes sarà titolare di n. 10.530.000 azioni ordinarie Nova Re, pari al 78,00% del capitale sociale della stessa: si precisa che dette azioni non sono oggetto delle pattuizioni parasociali contenute nella Scrittura Privata.
    </p>
<p>
<u>Nova Re Holding S.r.l.</u>: sede in Milano, Via Manzoni n. 40, C.F. e n. di iscrizione al Registro delle Imprese di Milano 05836400969; capitale sociale pari a Euro 31.000.000,00, rappresentato da n. 1 quota del valore nominale di Euro 31.000.000,00, interamente posseduto da Sofipar S.p.A.; Nova Re Holding S.r.l. è indirettamente controllata da Francesco Marella, per il tramite di
      Sofipar S.p.A., ai sensi dell’art. 93 D.Lgs. 58/1998.
    </p>
<p>
      Le pattuizioni parasociali contenute nella Scrittura Privata hanno ad oggetto le azioni ordinarie Nova Re che saranno possedute da NRH ad esito del Trasferimento, e quindi n. 1.604.961 azioni ordinarie Nova Re pari al 11,889% del capitale sociale.
    </p>
<p>
<b>5. <u><i>Contenuto della Scrittura Privata</i></u></b>
</p>
<p>
      In forza della Scrittura Privata, NRH si è impegnata:
    </p>
<p>
      (i) a non trasferire, direttamente o indirettamente, le Azioni di NRH fino alla conclusione dell’Offerta;
    </p>
<p>
      (ii) a non portare in adesione all’Offerta le Azioni di NRH.
    </p>
<p>
<b>6. <i><u>Durata delle pattuizioni parasociali della Scrittura Privata</u></i></b>
</p>
<p>
      Le pattuizioni parasociali contenute nella Scrittura Privata hanno vigore sino alla conclusione dell’Offerta.
    </p>
<p>
<b>7. <i><u>Soggetto che esercita il controllo ai sensi dell’art. 93 TUF</u></i></b>
</p>
<p>
      Le pattuzioni parasociali contenute nella Scrittura Privata non inficiano il controllo che, ad esito del Trasferimento, Aedes eserciterà sulla Società ai sensi dell’art. 93 TUF.
    </p>
<p>
<b>8. <u><i>Deposito presso il Registro delle Imprese</i></u></b>
</p>
<p>
      La Scrittura Privata sarà depositata presso il Registro delle Imprese di Milano nei termini di legge.
    </p>
<p>
      19 maggio 2008
    </p>
<p>
<strong>[NF.1.08.1]