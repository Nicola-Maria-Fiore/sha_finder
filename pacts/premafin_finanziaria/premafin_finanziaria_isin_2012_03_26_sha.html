/strong>
</p>
<hr/>
<p align="center">
<b>Premafin Finanziaria S.p.A. – Holding di Partecipazioni</b>
</p>
<p align="justify">
      Ai sensi dell'art. 122 del TUF e degli artt. 127 e ss. del Regolamento, approvato con delibera Consob n. 11971 del 14 maggio 1999 (come successivamente modificata e integrata), si rende noto quanto segue.
    </p>
<p align="justify">
<b>1. Premessa</b>
</p>
<p align="justify">
      In data 22 febbraio 2012 ("<b>Data di Sottoscrizione</b>"), Sator Capital Limited ("<b>SCL</b>"), in nome e per conto del fondo di <i>private equity</i> Sator Private Equity Fund, "A" L.P. ("<b>SPEF</b>") e Palladio Finanziaria S.p.A. ("<b>Palladio</b>" e, congiuntamente con SCL e SPEF, "<b>Investitori</b>") hanno presentato
      un’offerta vincolante, avente scadenza l’8 marzo 2012 ("<b>Offerta</b>"), per l’investimento nel capitale di Premafin Finanziaria S.p.A. <b>–</b> Holding di Partecipazioni ("<b>Premafin</b>" o "<b>Emittente</b>").
    </p>
<p align="justify">
      L’Offerta è stata comunicata al pubblico, ai sensi dell’art. 122 del d.lgs. n. 58/98, in data 27 febbraio 2012.
    </p>
<p align="justify">
      In data 8 marzo 2012, gli Investitori hanno inviato una lettera a Premafin con la quale hanno concesso una proroga della durata dell’Offerta sino al terzo giorno successivo alla data dell’assemblea di Fondiaria-Sai S.p.A. chiamata a deliberare l’aumento di capitale.
    </p>
<p align="justify">
      L’Offerta, come prorogata, è stata comunicata al pubblico, ai sensi dell’art. 122 del d.lgs. n. 58/98, in data 12 marzo 2012.
    </p>
<p align="justify">
      In data 22 marzo 2012, gli Investitori hanno inviato una lettera a Premafin con la quale hanno concesso un’ulteriore proroga della durata dell’Offerta sino al 30 aprile 2012 (la "<b>Data di Scadenza</b>"), fermo restando il diritto di recedere dall’Offerta medesima, con preavviso di due giorni lavorativi, laddove si dovessero verificare eventi che gli Investitori
      reputeranno ostativi ai fini della realizzazione dell’Offerta.
    </p>
<p align="justify">
      L’investimento è finalizzato a mettere a disposizione di Premafin risorse finanziarie fino all’importo di Euro 450.000.000 (quattrocentocinquantamilioni) da destinare a riequilibrare la struttura economico-patrimoniale dell’Emittente e a supportare la ricapitalizzazione della partecipata Fondiaria-SAI S.p.A. ("<b>FonSai</b>"). Obiettivo dell’Offerta,
      coerentemente con l’investimento effettuato da Sator S.p.A. e Palladio in FonSai, è quello di supportare la ricapitalizzazione e il rilancio dell’attività del secondo gruppo assicurativo italiano garantendo anche la continuità dell’attività di Premafin, evitando che quest’ultima trasferisca a FonSai tutta o parte della sua posizione debitoria
      ("<b>Operazione</b>").
    </p>
<p align="justify">
      Gli elementi essenziali dell’Operazione sono:
    </p>
<p>
      I. la sottoscrizione di un aumento di capitale di Premafin, fino ad Euro 450.000.000 (quattrocentocinquantamilioni) ("<b>Aumento di Capitale</b>"), di cui:
    </p>
<p>
      (i) un importo massimo di Euro 400.000.000 (quattrocentomilioni), riservato agli Investitori ("<b>Aumento di Capitale Riservato</b>"); e
    </p>
<p>
      (ii) un ammontare minimo di Euro 50.000.000 (cinquantamilioni), offerto in opzione agli attuali azionisti di Premafin ("<b>Aumento di Capitale in Opzione</b>");
    </p>
<p>
      lII. la ristrutturazione dell’attuale indebitamento di Premafin, mediante l’approvazione di un piano di risanamento ("<b>Piano di Ristrutturazione del Debito</b>"), ai sensi e per gli effetti di cui all’art. 67, comma 3 del R.D. n. 267 del 16 marzo 1942, come successivamente integrato e modificato, al fine di garantire il raggiungimento di una equilibrata
      struttura economico-patrimoniale dell’Emittente, previo accordo con le banche finanziatrici ("<b>Banche</b>"); e
    </p>
<p align="justify">
      III. la ridefinizione dell’indebitamento subordinato della partecipata FonSai.
    </p>
<p align="justify">
      L’Offerta è subordinata al verificarsi delle seguenti condizioni sospensive, che dovranno tutte avverarsi entro e non oltre il 30 giugno 2012, se non rinunciate – in tutto o in parte – dagli Investitori:
    </p>
<p align="justify">
      (i) deliberazioni da parte degli organi competenti di Premafin dell’Aumento di Capitale (previa revoca della delega conferita al Consiglio di Amministrazione in data 2 maggio 2011 dall’assemblea straordinaria di Premafin) con determinazione di un prezzo di sottoscrizione tale per cui, ad esito dell’Operazione, gli Investitori detengano una partecipazione non inferiore al
      60% del capitale ordinario di Premafin;
    </p>
<p align="justify">
      (ii) la conferma da parte della CONSOB circa l’assenza di un obbligo degli Investitori di promuovere un’offerta pubblica di acquisto su azioni Premafin, FonSai e Milano Assicurazioni S.p.A., per effetto della sottoscrizione dell’Aumento di Capitale, ai sensi dell’art. 49, comma 1, lettera b) del Regolamento Emittenti;
    </p>
<p align="justify">
      (iii) approvazione da parte delle Banche dell’Operazione e del Piano di Ristrutturazione del Debito, a termini e condizioni ritenuti soddisfacenti dagli Investitori;
    </p>
<p align="justify">
      (iv) approvazione da parte di Unicredit S.p.A., quale parte del patto parasociale su azioni FonSai, sottoscritto con Premafin in data 8 luglio 2011, dell’Operazione e rinegoziazione dell’accordo di investimento stipulato da Unicredit S.p.A. con Premafin in data 22 marzo 2011;
    </p>
<p align="justify">
      (v) l’ottenimento di tutte le autorizzazioni necessarie al perfezionamento dell’Operazione da parte delle Autorità competenti;
    </p>
<p align="justify">
      (vi) la mancata effettuazione da parte di Premafin o di qualsiasi società del Gruppo Premafin/FonSai di atti o operazioni che possano contrastare l’Operazione ovvero il conseguimento degli obiettivi della medesima;
    </p>
<p align="justify">
      (vii) la mancata approvazione da parte dell’assemblea straordinaria o di altro organo competente di Premafin o di qualsiasi società del Gruppo Premafin/FonSai di fusioni, scissioni, aumenti di capitale, o altre operazioni riservate alla competenza dell’assemblea straordinaria o di altro organo competente che possano contrastare l’Operazione, ivi inclusa
      l’operazione di cui al progetto di integrazione con Unipol Gruppo Finanziario S.p.A., comunicata al pubblico in data 29 gennaio 2012.
    </p>
<p align="justify">
      L’Offerta ha carattere vincolante e, qualora accettata entro il termine dell’8 marzo 2012, sarà considerata a tutti gli effetti tra gli Investitori e Premafin come un accordo avente ad oggetto l’obbligo di addivenire alla stipula di un contratto definitivo e al perfezionamento dell’Operazione.
    </p>
<p align="justify">
      L’Offerta, nei termini sopra rappresentati, postula un accordo tra gli Investitori che prevede l’acquisto (per effetto dell’eventuale futura sottoscrizione dell’Aumento di Capitale Riservato) di azioni Premafin.
    </p>
<p align="justify">
      Tale accordo può essere qualificato alla stregua di un accordo parasociale rilevante, ai sensi dell’art. 122, comma 5, lett. c) del TUF ("<b>Patto</b>") e, come tale, oggetto dei relativi adempimenti pubblicitari.
    </p>
<p align="justify">
<b>2. Società i cui strumenti finanziari sono oggetto del Patto</b>
</p>
<p align="justify">
      L’Emittente è Premafin, società per azioni, <b></b>con sede legale in <span lang="JA">Roma, via Guido d’Arezzo n. 2,</span> le cui azioni sono quotate al Mercato Telematico Azionario organizzato e gestito da Borsa Italiana S.p.A., il cui capitale sociale ammontava, alla Data di Sottoscrizione, a Euro 410.340.220, suddiviso in n. 410.340.220 azioni senza valore
      nominale.
    </p>
<p align="justify">
<b>3. Strumenti finanziari oggetto del Patto</b>
</p>
<p align="justify">
      Ad oggi, gli Investitori non detengono, direttamente o indirettamente, alcuna azione Premafin o strumento finanziario che attribuisce diritti di acquisto o sottoscrizione di azioni Premafin o diritti di voto ai sensi dell’art. 2351, ultimo comma, c.c..
    </p>
<p align="justify">
<b>4.</b> <b>Soggetti aderenti al Patto</b>
</p>
<p align="justify">
      I soggetti aderenti al Patto sono:
    </p>
<p align="justify">
      (i) Sator Capital Limited, società di diritto inglese, avente sede legale in Londra (Regno Unito), 14 Golden Square, iscritta al Registro delle Imprese al n. 6428281, in nome e per conto del fondo di <i>private equity</i> Sator Private Equity Fund, "A" L.P.; e
    </p>
<p align="justify">
      (ii) Palladio Finanziaria S.p.A., società avente sede legale in Vicenza, alla via SS. Padana vs Verona, 6, capitale sociale di Euro 239.900.179, iscritta al Registro Imprese di Vicenza, con codice fiscale e numero di iscrizione 03402170249.
    </p>
<p align="justify">
<b>5. Controllo dell’Emittente in virtù del Patto</b>
</p>
<p align="justify">
      In forza delle pattuizioni contenute nel Patto, ad oggi, nessuno degli Investitori esercita, individualmente o congiuntamente, il controllo su Premafin, non detenendo gli stessi Investitori alcuna azione Premafin o strumento finanziario che attribuisce diritti di acquisto o sottoscrizione di azioni Premafin o diritti di voto ai sensi dell’art. 2351, ultimo comma c.c.. Qualora
      l’Offerta venisse accettata da Premafin e si desse esecuzione all’Operazione con la sottoscrizione dell’Aumento di Capitale Riservato, gli Investitori giungeranno a detenere una partecipazione non inferiore al 60% del capitale ordinario di Premafin.
    </p>
<p align="justify">
<b>6. Contenuto del Patto</b>
</p>
<p align="justify">
      Alla Data di Sottoscrizione, gli Investitori hanno convenuto di presentare congiuntamente l’Offerta.
    </p>
<p align="justify">
<b>7. Durata del Patto</b>
</p>
<p align="justify">
      Il Patto ha durata fino: (i) alla Data di Scadenza; ovvero (ii) in caso di accettazione dell’Offerta da parte di Premafin, al perfezionamento dell’Operazione.
    </p>
<p align="justify">
<b>8. Deposito del Patto</b>
</p>
<p align="justify">
      La notizia dell’ulteriore proroga dell’Offerta è stata depositata in data 26 marzo 2012, presso l'Ufficio del Registro delle Imprese di Roma.
    </p>
<p align="justify">
      La presente comunicazione è effettuata congiuntamente da SCL, anche per conto di SPEF e Palladio.
    </p>
<p>
      26 marzo 2012
    </p>
<p>
<strong>[PG.3.12.3]