<html>
<head>
<title>
      FALCK RENEWABLES - Estratto dei patti parasociali
    </title>
<meta content="stp" name="subjectList"/>
<meta content="333718" name="linkid"/>
<meta content="FALCK RENEWABLES SPA - Estratto dei patti parasociali" name="Description"/>
<meta content="stpatti" name="ss_family"/>
<meta content="FALCK RENEWABLES SPA" name="societa"/>
<meta content="stpatti" name="ss_table"/>
<meta content="2014-01-18" name="date"/>
<meta content="stpatti" name="tipo"/>
<meta content="N;rallo;1360319329532" name="synchro"/>
<meta content="236015" name="codconsob"/>
</head>
<body>
<p align="left">
<b>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</b>
</p>
<p align="center">
       <strong>ACTELIOS S.P.A.</strong>
</p>
<p>
      FALCK S.P.A. -  ITALGEST ENERGIA S.P.A.
    </p>
<p>
      La FALCK, società per azioni con sede in Milano, Corso Venezia n. 16, iscritta presso il REA di Milano al numero 683, CF 00917490153, (in seguito per brevità "Falck") e la ITALGEST Energia S.p.A. con sede sociale in Casarano (Lecce), P.zza Garibaldi n. 2, iscritta presso il REA di Lecce al numero 225606, CF 03492590751, (in seguito per brevità "Italgest")
    </p>
<p align="center">
<strong>PREMESSO CHE</strong>
</p>
<p>
      1) Falck detiene il 71,082% della Actelios S.p.A., società con sede legale in Milano, Corso Venezia n. 16, e capitale sociale di € 17.000.000,00 suddiviso in n. 17.000.000 di azioni ordinarie da nominali € 1 ognuna, quotate presso il MTA gestito dalla Borsa Italiana S.p.A. ("Actelios" o la "Società");
    </p>
<p>
      2) Il Consiglio di Amministrazione della Actelios ha stabilito, in data 30 luglio 2003, di convocare l'assemblea dei soci in data 17 settembre 2003 per deliberare, tra l'altro, l'aumento del capitale della Società mediante emissione di n. 3.400.000 azioni ordinarie riservate alla Italgest ai sensi dell 'art. 2441, co. 5, cod. civ.;
    </p>
<p>
      3) subordinatamente alle dovute decisioni degli organi competenti, è previsto pertanto che Italgest acquisisca n. 3.400.000 azioni di Actelios, pari a circa il 16,7% del capitale sociale della stessa Actelios a seguito dell'aumento;
    </p>
<p align="center">
<strong>COMUNICANO</strong>
</p>
<p>
      che, relativamente alle loro partecipazioni (attuali e future)in Actelios, in data 5 agosto 2003 hanno perfezionato un accordo (il "Patto") contenente alcune pattuizioni rilevanti ai sensi dell'art. 122 D.Lgs. n. 58/98, nonché un ulteriore accordo allegato al Patto.
    </p>
<p>
      L'efficacia del Patto e dei suoi allegati è subordinata alla sottoscrizione, da parte di Italgest, delle azioni Actelios che saranno emesse qualora l'assemblea degli azionisti di Actelios, che verrà convocata in data 17 settembre 2003, approvi la proposta degli amministratori di aumentare il capitale riservandolo alla sottoscrizione della stessa Italgest.
    </p>
<p align="center">
      ***
    </p>
<p>
<strong>1. Società i cui strumenti finanziari sono oggetto del patto.</strong>
</p>
<p>
      La Società i cui strumenti finanziari sono oggetto del Patto è la Società Actelios S.p.A., con sede legale in Milano, Corso Venezia 16, le cui azioni sono quotate presso il MTA gestito dalla Borsa Italiana S.p.A.
    </p>
<p>
<strong>2. Strumenti finanziari oggetto dell'accordo e percentuale rispetto al capitale sociale.</strong>
</p>
<p>
      L'accordo impegna Falck e Italgest per l'intera partecipazione che gli stessi soci deterranno in Actelios a seguito dell'aumento di capitale della Società (nonché di eventuali ulteriori acquisti in conformità con il Patto stesso), e pertanto avrà ad oggetto, alla data della sua entrata in vigore: n. 3.400.000 azioni ordinarie Actelios detenute da Italgest,
      pari a circa il 16,7% del capitale sociale ordinario di Actelios a seguito dell'aumento che venisse deliberato dall'assemblea degli azionisti Actelios; n. 12.084.035 azioni ordinarie Actelios detenute da Falck, pari a circa il 59,24% del capitale sociale ordinario di Actelios a seguito dell'aumento che venisse deliberato dall'assemblea degli azionisti Actelios; resta ferma
      la piena libertà di Falck di disporre delle azioni di Actelios e dei diritti delle stesse inerenti, salvo l'impegno di cui dell'ultimo alinea nel successivo punto 3.
    </p>
<p>
      Alla data di entrata in vigore del Patto, pertanto, lo stesso avrà ad oggetto n. 15.484.035 azioni ordinarie Actelios pari a circa il 75,91% del capitale ordinario della Società.
    </p>
<p>
      La sottoscrizione del presente Patto non modifica la precedente situazione di controllo della Società.
    </p>
<p>
<strong>3. Contenuto e durata del patto. Allegati al patto.</strong>
</p>
<p>
      Si riportano di seguito le condizioni rilevanti del Patto, nonché degli allegati al patto che Falck e Italgest hanno sottoscritto nella medesima data:
    </p>
<p>
      - Falck e Italgest eserciteranno ognuna i propri diritti quali soci di Actelios liberamente, senza vincoli reciproci né obblighi di consultazione;
    </p>
<p>
      - la persona dell'attuale Presidente e legale rappresentante di Italgest assumerà e conserverà la carica di Vice-Presidente di Actelios con delega allo sviluppo; Italgest designerà inoltre un sindaco effettivo e uno supplente di Actelios, ed una persona di sua fiducia, gradita al Consiglio di Amministrazione di Actelios, che verrà ammessa a partecipare, senza diritto
      di voto e come uditore, a tutte le riunioni del Comitato di controllo della Società (tali disposizioni perderanno efficacia nel caso in cui la partecipazione di Italgest si riduca al di sotto dell'8% del capitale ordinario di Actelios);
    </p>
<p>
      - durante il primo triennio di durata del Patto Italgest non potrà alienare le azioni Actelios di sua proprietà (né i diritti di opzione pertinenti alle stesse o altri diritti che attribuiscano il diritto all'acquisizione di azioni Actelios, con la sola eccezione dei diritti derivanti da aumenti di capitale a titolo oneroso in relazione ai quali opererà in ogni caso
      il diritto di prelazione di Falck), salvo che le azioni siano trasferite ad istituzioni finanziarie primarie (Banche; Compagnie di Assicurazione; Fondazioni); in caso di costituzione di pegno o di usufrutto sulle azioni medesime, Italgest sarà tenuta a conservare il relativo diritto di voto; Italgest non potrà acquistare azioni Actelios oltre il limite del 20% del capitale;
    </p>
<p>
      - dopo il primo triennio (in caso di rinnovo del Patto) Falck avrà diritto di prelazione nell'ipotesi in cui Italgest volesse trasferire le azioni Actelios;
    </p>
<p>
      - per tutta la durata del Patto, qualora Falck venda a terzi estranei al suo Gruppo azioni Actelios in misura tale che la sua partecipazione scenda al disotto del 40% del capitale sociale in quel momento sottoscritto, Falck dovrà assicurare a Italgest un diritto di co-vendita, su base proporzionale, delle azioni Actelios possedute dalla stessa Italgest alle medesime condizioni e
      termini ottenuti da Falck.
    </p>
<p align="center">
      ***
    </p>
<p>
      Falck ed Italgest hanno sottoscritto altresì un ulteriore accordo allegato al Patto, con cui si sono concessi opzioni reciproche di "Put" e "Call" (in particolare: Italgest potrà vendere a Falck le azioni Actelios detenute, in tutto o in parte, in una o più volte; Falck potrà acquistarle, in tutto o in parte, in una o più volte).
    </p>
<p>
      L'efficacia del Patto è subordinata alla condizione sospensiva della sottoscrizione, da parte di Italgest, di n. 3.400.000 azioni Actelios.
    </p>
<p>
      La durata del Patto è di tre anni dalla data di entrata in vigore dello stesso, salvo rinnovo (su cui v. infra, punto n. 5).
    </p>
<p>
      La durata dell'accordo allegato al Patto è stabilita per il tempo in cui Italgest conserverà una partecipazione in Actelios non inferiore all'8% del capitale sociale di volta in volta sottoscritto.
    </p>
<p>
<strong>4. Deposito del patto presso l'ufficio del registro delle imprese.</strong>
</p>
<p>
      Il Patto (con l'accordo allegato)oggetto della presente pubblicazione sarà depositato presso l'Ufficio del Registro delle Imprese di Milano nei termini di legge.
    </p>
<p>
<strong>5. Rinnovo del patto.</strong>
</p>
<p>
      Al termine del primo triennio dalla data di entrata in vigore del Patto, esso si intenderà tacitamente rinnovato di tre anni in tre anni alle successive scadenze ove una delle parti non abbia dichiarato di voler recedere dal Patto stesso con un preavviso di almeno tre mesi prima della scadenza rilevante.
    </p>
<p>
<strong>6. Clausole penali.</strong>
</p>
<p>
      La violazione degli impegni del Patto comporterà a carico della parte inadempiente l'obbligo di riconoscimento e pagamento a favore dell'altra parte di una penale risarcitoria forfetaria stabilita in 3 milioni di Euro per ciascuna violazione.
    </p>
<p>
      La violazione degli impegni dell'accordo allegato al Patto comporterà a carico della parte inadempiente l'obbligo di riconoscimento e pagamento a favore dell'altra parte di una penale risarcitoria forfetaria pari al 50% del prezzo di riferimento per azione rilevato in Borsa il giorno precedente l'inadempimento, moltiplicato per il numero delle azioni alle quali
      l'inadempimento si riferisce.
    </p>
<p>
<strong>7.Altre informazioni.</strong>
</p>
<p>
      Il presente patto, che rientra fra quelli indicati dall'art. 122, co. 5, lett. b) del D.Lgs. n. 58/98, non prevede l'istituzione di organi per il suo funzionamento.
    </p>
<p align="left">
      7 agosto 2003
    </p>
<p align="center">
      * * *
    </p>
<p>
      La FALCK S.P.A., società per azioni con sede in Milano, corso Venezia n. 16, iscritta presso il REA di Milano al n. 683, CF 00917490153 (in seguito per brevità ‘Falck’) e la ITALGEST ENERGIA S.P.A., società per azioni con sede in Casarano (LE), Piazza Garibaldi, iscritta presso il REA di Lecce al n. 225606 CF. 03492590751 (in seguito per brevità: ITALGEST).
    </p>
<p align="center">
      premesso che
    </p>
<p>
      1) Falck ed Italgest sono soci della ACTELIOS S.P.A. (in seguito: Actelios), società con sede in Milano, Corso Venezia n. 16, quotata presso il MTA, segmento STAR, gestito da Borsa Italiana S.p.A.;
    </p>
<p>
      2) In data 5 agosto 2003 la Falck e la Italgest hanno sottoscritto un Patto Parasociale inerente, tra l’altro, l’attribuzione ad Italgest di alcuni diritti di designazione alle cariche sociali di Actelios;
    </p>
<p>
      3) che in data 21 dicembre 2005  hanno perfezionato un accordo parzialmente integrativo del patto parasociale sottoscritto in data 5 agosto 2003 (in seguito: Accordo);
    </p>
<p>
      4) In tale Accordo le parti dichiaravano che Falck deteneva il 64,65% del capitale sociale della ACTELIOS ed ITALGEST il 13,56%;
    </p>
<p>
      5) Actelios ha deliberato l’aumento del capitale sociale per un ammontare di 250 milioni di euro giuste delibere dell’assemblea straordinaria dei soci del 5 settembre 2005, le delibere del Consiglio di Amministrazione del 18 ottobre 2005 e del 4 gennaio 2006;
    </p>
<p align="center">
      comunicano
    </p>
<p>
      a) che a seguito della citata operazione di aumento di capitale la partecipazioni azionarie al capitale sociale di Actelios sono così modificate:
    </p>
<blockquote dir="ltr" style="MARGIN-RIGHT: 0px">
<p>
        - Falck S.p.A. detiene il 68,72% del capitale sociale;
      </p>
<p>
        - Italgest Energia S.p.A. detiene il 4,52% del capitale sociale;
      </p>
</blockquote>
<p>
      b) Italgest S.p.A. ha attribuito a Falck  un’opzione di vendita di azioni ordinarie Actelios S.p.A. per un controvalore di euro 20 milioni da esercitarsi entro il 30 giugno 2007;
    </p>
<p>
      9 aprile 2006
    </p>
<p align="left">
      In data 5 agosto 2006, le parti hanno inteso rinnovato il patto stipulato in data 5 agosto 2003.   
    </p>
<p align="left">
<b>[AN.1.06.2]