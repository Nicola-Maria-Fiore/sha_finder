/strong>
</p>
<hr/>
<p>
<strong>Estratto ai sensi dell’art. 122 del Decreto Legislativo 24 febbraio 1998, n. 58 ("TUF") e dell’art. 130 del Regolamento Consob n. 11971 del 14 maggio 1999, come successivamente modificato (il "Regolamento Emittenti") relativo a</strong>
</p>
<p align="center">
<strong>BANCA INTERMOBILIARE DI INVESTIMENTI E GESTIONI S.P.A.</strong>
</p>
<p align="center">
      *****
    </p>
<p>
<em>Si riporta di seguito l’estratto aggiornato per riflettere alcune pattuizioni relative al Contratto stipulate dalle Parti in data 13 aprile 2018 in merito alle modalità attuative del Closing. Rispetto alla precedente versione dell’estratto, al successivo §3: (i) è stato soppresso l’obbligo di Veneto Banca di convocare un’assemblea ordinaria di BIM
      per deliberare sulla nomina di un nuovo consiglio di amministrazione; e (ii) sono state effettuate alcune variazioni in relazione alle dimissioni e alla nomina di alcuni consiglieri di amministrazione di BIM. Inoltre, al successivo §5 sono stati inseriti alcuni aggiornamenti in merito all’ottenimento delle autorizzazioni e alla data del Closing. Le parti oggetto di variazione
      rispetto alla precedente versione dell’estratto sono riportate in corsivo.</em>
</p>
<p align="center">
      *****
    </p>
<p>
      In data 24 ottobre 2017 (la "<strong>Data di Sottoscrizione</strong>"), Veneto Banca S.p.A. in Liquidazione Coatta Amministrativa, con sede legale in Via Feltrina Sud n. 250, Montebelluna (Treviso), iscritta al registro delle imprese di Treviso, n. codice fiscale e partita IVA 00208740266 ("<strong>Veneto Banca</strong>") e Trinity Investments Designated Activity
      Company, una società di diritto irlandese, con sede legale in Fourth Floor, 3 George’s Dock, IFSC, Dublino, Irlanda, iscritta al Register of Companies, n. 535698 ("<strong>Trinity</strong>" e, unitamente a Veneto Banca, le "<strong>Parti</strong>", ciascuna di esse una "<strong>Parte</strong>") hanno sottoscritto un contratto di compravendita di
      azioni (il "<strong>Contratto</strong>") in virtù del quale, subordinatamente al verificarsi delle applicabili autorizzazioni regolamentari, Trinity si impegna ad acquistare da Veneto Banca n. 107.483.080 azioni ordinarie Banca Intermobiliare di Investimenti e Gestioni S.p.A. ("<strong>BIM</strong>") pari complessivamente al 68,807% del capitale sociale (la
      "<strong>Partecipazione di Controllo</strong>"), oltre alla rimanente partecipazione di Veneto Banca in BIM pari a circa il 2,606% del capitale sociale (che sarà ceduta a Trinity in via successiva al verificarsi di determinati eventi previsti dal Contratto entro 2 anni dalla Data di Sottoscrizione). Per effetto dell’acquisizione della Partecipazione di Controllo,
      Trinity sarà tenuta a lanciare un’offerta pubblica di acquisto obbligatoria sulle azioni BIM (per ulteriori informazioni, si rinvia al comunicato al pubblico diffuso dalle Parti in data 24 ottobre 2017).
    </p>
<p>
      Il Contratto non è un patto parasociale, bensì un contratto di compravendita di partecipazioni sociali che, come d’uso in operazioni di questo tipo, contiene alcune pattuizioni relative all’organo amministrativo e alla gestione interinale di BIM in quanto strumentali all’esecuzione della compravendita della Partecipazione di Controllo (il
      "<strong><em>Closing</em></strong>"). Sebbene si ritenga che tali pattuizioni non abbiano natura parasociale, ai fini di massima trasparenza e per quanto occorrer possa, le Parti pongono in essere gli adempimenti di cui all’art. 122 TUF e 127 ss. Regolamento Emittenti. Il presente estratto indica, ove applicabile e in quanto compatibile, alcune informazioni richieste ai
      sensi dell’art. 130 del Regolamento Emittenti in relazione alle pattuizioni sopra indicate.
    </p>
<p align="center">
<strong>*****</strong>
</p>
<p>
<strong>1. Società i cui strumenti finanziari sono oggetto del Contratto</strong>
</p>
<p>
      La società i cui strumenti finanziari sono oggetto del Contratto è Banca Intermobiliare di Investimenti e Gestioni S.p.A., con sede legale in Torino, Via Gramsci 7, iscritta al registro delle imprese di Torino, n. di codice fiscale e partita IVA 02751170016, Codice Azienda Bancaria n. 3043.7 e Albo Banche n. 5319, capitale sociale iscritto e versato pari a Euro
      €156.209.463,00, suddiviso in 156.209.463,00 azioni ordinarie aventi ciascuna un valore nominale di €1, ammesse alle negoziazioni sul Mercato Telematico Azionario (MTA) gestito da Borsa Italiana S.p.A.
    </p>
<p>
<strong>2. Parti e strumenti finanziari oggetto del Contratto</strong>
</p>
<p>
      Le Parti del Contratto sono: (i) Veneto Banca che attualmente detiene n. 111.554.578 azioni ordinarie BIM pari complessivamente al 71,413% del capitale sociale (tra cui n. 2.454.443 azioni BIM pari all’1,571% del capitale sociale risultano attualmente oggetto di confisca ai sensi dell’art. 187-sexies D. Lgs. 58/98, disposta con provvedimento Consob n. 17118 del 30 dicembre 2009,
      le "<strong>Azioni Confiscate</strong>"); e (ii) Trinity che, alla data del presente estratto, non possiede azioni BIM.
    </p>
<p>
      Il Contratto ha ad oggetto:
    </p>
<p>
      (i) n. 107.483.080 azioni ordinarie BIM pari complessivamente al 68,807% del capitale sociale, che saranno oggetto di trasferimento a Trinity subordinatamente all’ottenimento delle applicabili autorizzazioni regolamentari entro il 30 aprile 2018;
    </p>
<p>
      (ii) n. 4.071.498 azioni ordinarie BIM pari complessivamente al 2,606% del capitale sociale (tra cui le Azioni Confiscate), che saranno oggetto di trasferimento a Trinity subordinatamente al verificarsi di determinati eventi entro 2 anni dalla Data di Sottoscrizione.
    </p>
<p>
<strong>3. Contenuto di alcune pattuizioni del Contratto</strong>
</p>
<p>
<u>3.1 Organo amministrativo</u>
</p>
<p>
      Al <em>Closing</em>, Veneto Banca dovrà: (a) procurare le dimissioni, con effetto a decorrere dal <em>Closing</em>, di un 1 (un) consigliere di amministrazione indicato da Trinity; (b) fare in modo che, al <em>Closing</em>, venga tenuto un consiglio di amministrazione di BIM per cooptare 2 (due) nuovi amministratori che saranno designati da Trinity; (c) procurare le dimissioni, con
      effetto a decorrere dalla data dell’assemblea ordinaria di BIM convocata in data 26 aprile 2018, di 4 (quattro) amministratori che saranno indicati da Trinity.
    </p>
<p>
<u>3.2 Gestione interinale</u>
</p>
<p>
      Il Contratto prevede una clausola di gestione interinale ai sensi della quale Veneto Banca, nei limiti consentiti dalla legge, assume impegni di "<em>reasonable effort</em>" affinché, tra la Data di Sottoscrizione e la data del Closing, BIM e le società da essa partecipate non pongano in essere (né concludano accordi aventi ad oggetto) talune operazioni
      straordinarie o rilevanti senza il preventivo consenso scritto di Trinity (tra cui, a titolo meramente esemplificativo, atti di disposizioni delle partecipazioni detenute da BIM nelle società partecipate, acquisizioni o dismissioni, modifiche statutarie, fusioni, scissioni, scioglimento, emissioni di azioni o di altri strumenti finanziari che attribuiscano il diritto di sottoscrivere o
      acquistare azioni, distribuzioni di dividendi o riserve, acquisto di azioni proprie e altre operazioni rilevanti secondo soglie e parametri specificamente indicati nel Contratto).
    </p>
<p>
<strong>4. Soggetto che esercita il controllo su BIM</strong>
</p>
<p>
      Alla data del presente estratto, Veneto Banca detiene una partecipazione rilevante ai fini del controllo ex art. 93 TUF.
    </p>
<p>
      Al <em>Closing</em>, per effetto dell’acquisto della Partecipazione di Controllo, Trinity acquisterà il controllo di BIM ai sensi dell’articolo 93 TUF.
    </p>
<p>
<strong>5. Efficacia e durata delle pattuizioni del Contratto</strong>
</p>
<p>
      Le pattuizioni sopra indicate sono destinate ad esaurire la loro efficacia nel periodo che intercorre tra la Data di Sottoscrizione e il Closing. Le Parti si sono impegnate a perfezionare il Closing subordinatamente all’ottenimento delle applicabili autorizzazioni regolamentari entro il termine massimo del 30 aprile 2018. In considerazione dell’intervenuto ottenimento delle
      autorizzazioni, il Closing sarà perfezionato in data 17 aprile 2018 o ad altra data che dovesse essere concordata dalle Parti. Con il perfezionamento della cessione della Partecipazione di Controllo, le pattuizioni sopra indicate non saranno più efficaci, né sussisteranno pattuizioni parasociali di altro tipo tra Veneto Banca e Trinity. Non sono previste clausole di rinnovo.
    </p>
<p>
<strong>6. Deposito al Registro delle Imprese</strong>
</p>
<p>
      Le pattuizioni del Contratto sopra descritte sono depositate nei termini di legge presso il Registro delle Imprese di Torino in data 27 ottobre 2017. Le pattuizioni tra le Parti del 13 aprile 2018 sono state depositate nei termini di legge presso il Registro delle Imprese di Torino in data 13 aprile 2018.
    </p>
<p>
<em>Il presente estratto, contenente le informazioni essenziali previste dall’articolo 130 del Regolamento Emittenti, è pubblicato sul sito internet di Banca Intermobiliare di Investimenti e Gestioni S.p.A.: http://www.bancaintermobiliare.com</em>
</p>
<p>
      14 aprile 2018
    </p>
<p>
<strong>[BAD.9.18.1]