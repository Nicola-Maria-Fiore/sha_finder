<html>
<head>
<title>
      ITALIAONLINE SPA - Estratto dei patti parasociali
    </title>
<meta content="stp" name="subjectList"/>
<meta content="147435" name="linkid"/>
<meta content="ITALIAONLINE SPA - Estratto dei patti parasociali" name="Description"/>
<meta content="stpatti" name="ss_family"/>
<meta content="ITALIAONLINE SPA" name="societa"/>
<meta content="stpatti" name="ss_table"/>
<meta content="2018-04-30" name="date"/>
<meta content="stpatti" name="tipo"/>
<meta content="N;paladini;1525267941369" name="synchro"/>
<meta content="265562" name="codconsob"/>
</head>
<body>
<strong><b>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</b></strong>
<p align="center">
<strong>SEAT - PAGINE GIALLE S.P.A.</strong>
</p>
<p align="center">
      capitale sottoscritto e versato € 247.538.714,46<br/>
      sede Legale in Milano, Via Grosio n. 10/8; sede secondaria in Torino, Via Aurelio Saffi, n. 18<br/>
      iscrizione nel Registro delle Imprese di Milano n. 04031390968
    </p>
<p align="left">
      Premesso che:
    </p>
<blockquote>
<p>
        (a) Silver S.p.A. è interamente partecipata da Spyglass S.p.A., la quale a sua volta è interamente partecipata da Sub Silver S.A., società di diritto lussemburghese, la quale è a sua volta interamente partecipata, salvo un'azione, da Société de Partecipations Silver S.A., società di diritto lussemburghese, (collettivamente, i " <strong>Veicoli
        Acquisitivi</strong>"), la quale infine è partecipata dai soggetti di seguito elencati:
      </p>
</blockquote>
<table class="resultTable2">
<tbody>
<tr valign="top">
<td class="resultTD2">
<strong>Azionista</strong>
</td>
<td class="resultTD2">
<strong>Percentuale sul capitale sociale</strong>
</td>
</tr>
<tr valign="top">
<td class="resultTD2">
            Alfieri Associated Investors Servicos de Consultoria S.A., (di seguito, " <strong>Alfieri</strong>")
          </td>
<td class="resultTD2">
<p align="right">
              5,85%
            </p>
</td>
</tr>
<tr valign="top">
<td class="resultTD2">
            BC European Capital VII-1, BC European Capital VII-2, BC European Capital VII-3, BC European Capital VII-4, BC European Capital VII-5, BC European Capital VII-6, BC European Capital VII-7, BC European Capital VII-8, BC European Capital VII-9, BC European Capital VII-10, BC European Capital VII-11, BC European Capital VII-12, BC European Capital VII-14, BC European Capital VII-15, BC
            European Capital VII-16, BC European Capital VII-17, Blue Capital Equity GmbH &amp; Co. KG, Sig.. Edouard Guillet, Sig. Lucien-Charles Nicolet, BC European Capital VII Top-Up-1, BC European Capital VII Top-Up-2, BC European Capital VII Top-Up-3, BC European Capital VII Top-Up-4, BC European Capital VII Top-Up-5, BC European Capital VII Top-Up-6, Sig. Cedric Dubourdieu, Sig. Michel
            Guillet, (di seguito, collettivamente, <strong>"Investitori BCP</strong>");
          </td>
<td class="resultTD2">
<p align="right">
              38,04%
            </p>
</td>
</tr>
<tr valign="top">
<td class="resultTD2">
            CVC Silver Nominee Limited, (di seguito, " <strong>CVC</strong>")
          </td>
<td class="resultTD2">
<p align="right">
<em>29,27%</em>
</p>
</td>
</tr>
<tr valign="top">
<td class="resultTD2">
            CART Lux S.à.r.l., TARC Lux S.à.r.l., Permira Associati S.p.A., (di seguito, collettivamente, " <strong>Investitori Permira</strong>")
          </td>
<td class="resultTD2">
<p align="right">
              26,34%
            </p>
</td>
</tr>
<tr valign="top">
<td class="resultTD2">
            Bainlab S.p.A.
          </td>
<td class="resultTD2">
<p align="right">
              0,31%
            </p>
</td>
</tr>
<tr valign="top">
<td class="resultTD2">
            Angelo Novati
          </td>
<td class="resultTD2">
<p align="right">
              0,02%
            </p>
</td>
</tr>
<tr valign="top">
<td class="resultTD2">
            Luca Majocchi
          </td>
<td class="resultTD2">
<p align="right">
              0,10%
            </p>
</td>
</tr>
<tr valign="top">
<td class="resultTD2">
            Altri Investitori
          </td>
<td class="resultTD2">
<p align="right">
              0,07%
            </p>
</td>
</tr>
</tbody>
</table>
<p>
      (Alfieri, Investitori BCP, CVC, Investitori Permira, collettivamente, le <strong>"Parti"</strong>e, singolarmente la <strong>"Parte"</strong>)
    </p>
<blockquote>
<p>
        (b) in data 10 giugno 2003, Silver S.p.A. ha stipulato con Telecom Italia S.p.A. (il <strong>"Venditore"</strong>) un contratto di compravendita azionaria (il <strong>"Contratto di Compravendita"</strong>) per l'acquisto da quest'ultima di n. 5.071.777.870 azioni ordinarie pari al 62,50% del capitale sociale ordinario e al 61,47% dell'intero capitale
        sociale della Seat Pagine Gialle S.p.A., società di nuova costituzione che sarebbe risultata beneficiaria (l' <strong>"Emittente"</strong>) della scissione parziale proporzionale della originaria Seat Pagine Gialle S.p.A. (la <strong>"Società Scissa"</strong>);
      </p>
<p>
        (c) l'esecuzione della compravendita di cui alla precedente lettera (b) era condizionata, tra l'altro, al fatto che il processo di scissione fosse completato e, altresì, l'Emittente fosse ammessa alla quotazione presso il Mercato Telematico Azionario;
      </p>
<p>
        (d) in data 1 agosto 2003, l'atto di scissione della Società Scissa è stato iscritto nel Registro delle Imprese di Milano, mentre, a decorrere dal 4 agosto 2003, i titoli dell'Emittente sono stati ammessi alla negoziazione presso il Mercato Telematico Azionario;
      </p>
<p>
        (e) in data 8 agosto 2003, la compravendita azionaria di cui alla precedente lettera (b) è stata eseguita e, per l'effetto, Silver S.p.A. ha acquistato n. 5.071.777.870 azioni ordinarie pari al 62,50% del capitale sociale ordinario e al 61,47% dell'intero capitale sociale dell'Emittente;
      </p>
</blockquote>
<p align="center">
      tutto ciò premesso
    </p>
<p>
      si rende noto che, in data 30 luglio 2003, le Parti hanno stipulato una convenzione parasociale relativa a taluni profili della gestione dell'Emittente, nonché dei Veicoli Acquisitivi (la <strong>"Convenzione"</strong>).
    </p>
<p align="left">
<strong>1. Società i cui strumenti finanziari sono oggetto della Convenzione.</strong>
</p>
<p align="left">
      La Convenzione riguarda dunque:
    </p>
<p align="left">
<u>direttamente</u>
</p>
<blockquote>
<p>
        a) la gestione di Société de Partecipations Silver S.A., di cui le Parti possiedono le seguenti quote: Investitori BCP il 38,04%, CVC il 29,27%, Investitori Permira il 26,34%, Alfieri il 5,85%, mentre il residuo 0,5% del capitale sociale è ripartito tra una pluralità di coinvestitori.
      </p>
</blockquote>
<p align="left">
<u>indirettamente</u>
</p>
<blockquote>
<p>
        b) la gestione di Sub Silver S.A., il cui capitale sociale è posseduto da Sociètè de Partecipations Silver S.A. per il 100% meno un'azione;
      </p>
<p>
        c) la gestione di Spyglass S.p.A., il cui capitale sociale è posseduto da Sub Silver S.A. per il 100%;
      </p>
<p align="left">
        d) la gestione di Silver S.p.A., il cui capitale sociale è posseduto da Spyglass S.p.A., per il 100%;
      </p>
<p>
        e) la gestione dell'Emittente, il cui capitale sociale è detenuto da Silver S.p.A. quanto a n. 5.071.777.870 azioni ordinarie, rappresentative del 62,50% del capitale sociale ordinario e del 61, 47% dell'intero capitale sociale.
      </p>
</blockquote>
<p align="left">
<strong>2. Soggetti aderenti alla Convenzione.</strong>
</p>
<p>
      La Convenzione è stipulata tra le Parti, le quali partecipano al capitale sociale di Societè de Partecipations Silver S.A., nelle percentuali indicate al precedente punto 1. Nessuna delle Parti è in condizione di esercitare in virtù della Convenzione o altrimenti, individualmente o congiuntamente, il controllo di diritto o di fatto sull'Emittente o sui Veicoli
      Acquisitivi.
    </p>
<p>
<strong>3. Contenuto della Convenzione.</strong>
</p>
<p>
      3.1. <u>Disposizioni relative alla gestione di Société de Partecipations Silver S.A. e degli altri Veicoli Acquisitivi</u>
</p>
<p>
<u>Assemblea degli Azionisti</u>
</p>
<p>
      L'assemblea degli azionisti di Société de Partecipations Silver S.A. sarà costituita regolarmente e delibererà validamente con la presenza e il voto favorevole di tanti azionisti che rappresentino la percentuale del capitale sociale richiesta ai sensi della legge applicabile (cioè la legge del luogo in cui la società ha la propria sede legale), fermo
      restando però che (salvo che sia diversamente specificato nella Convenzione):
    </p>
<blockquote>
<p>
        (a) ogni delibera dell'assemblea degli azionisti (sia in prima che nelle successive convocazioni) sarà validamente adottata con il voto favorevole di una percentuale del capitale sociale con diritto di voto da determinarsi in modo che sia necessario il consenso di almeno 3 (tre) delle Parti, se la delibera è relativa alle seguenti materie:
      </p>
<blockquote>
<p>
          (i) distribuzione di dividendi o riserve;
        </p>
<p>
          (ii) eventuali modifiche di norme statutarie (salvo quanto previsto nella successiva lettera (b));
        </p>
<p>
          (iii) aumenti di capitale, salvo che siano deliberati a copertura di perdite in conformità a norme imperative di legge;
        </p>
<p>
          (iv) liquidazione della società;
        </p>
</blockquote>
<p>
        (b) ogni delibera dell'assemblea degli azionisti (sia in prima che nelle successive convocazioni) sarà validamente adottata con il voto favorevole di una percentuale del capitale sociale con diritto di voto da determinarsi in modo che sia necessario il consenso di tutte le Parti, se la delibera è relativa a modifiche di alcuna delle previsioni che siano inserite negli
        statuti dei Veicoli Acquisitivi al fine di dare attuazione a previsioni della Convenzione.
      </p>
</blockquote>
<p>
<u>Consiglio di Amministrazione</u>. 
    </p>
<blockquote>
<p>
        (a) Salvo che sia diversamente concordato tra tutte le Parti, il consiglio di amministrazione di Société de Partecipations Silver S.A. sarà composto da 12 (dodici) membri designati come segue:
      </p>
<blockquote>
<p>
          (i) 3 (tre) membri da Alfieri;
        </p>
<p>
          (ii) 3 (tre) membri da Investitori BCP;
        </p>
<p>
          (iii) 3 (tre) membri da CVC;
        </p>
<p>
          (iv) 3 (tre) membri da Investitori Permira.
        </p>
</blockquote>
<p>
        (b) Salvo che sia diversamente concordato tra tutte le Parti, il consiglio di amministrazione di ciascuno dei Veicoli Acquisitivi diversi da Société de Partecipations Silver S.A. sarà composto da 4 (quattro) membri designati come segue:
      </p>
<blockquote>
<p>
          (i) 1 (un) membro da Alfieri;
        </p>
<p>
          (ii) 1 (un) membro da Investitori BCP;
        </p>
<p>
          (iii) 1 (un) membro da CVC;
        </p>
<p>
          (iv) 1 (un) membro da Investitori Permira.
        </p>
</blockquote>
<p>
        (c) Il consiglio di amministrazione di ciascuno dei Veicoli Acquisitivi nominerà un presidente, che sarà designato in modo tale che la carica sia ricoperta a rotazione, su base annuale, da un membro del consiglio di amministrazione designato da ciascuna delle Parti. A tal fine, le Parti concorderanno a maggioranza di 3 (tre) su 4 (quattro) l'ordine della rotazione.
      </p>
<p>
        (d) Il consiglio di amministrazione di ciascuno dei Veicoli Acquisitivi sarà costituito regolarmente e delibererà validamente con la presenza e il voto favorevole di tanti amministratori quanti siano quelli richiesti ai sensi della legge applicabile, fermo restando però che (salvo che sia diversamente specificato nella Convenzione):
      </p>
<blockquote>
<p>
          (i) ogni delibera del consiglio di amministrazione (sia in prima che nelle successive convocazioni) sarà validamente adottata con il voto favorevole di almeno 8 (otto) membri, per quanto riguarda Société de Partecipations Silver S.A., e 3 (tre) membri, per quanto riguarda ciascuno degli altri Veicoli Acquisitivi, se la delibera è relativa alle seguenti materie:
        </p>
<blockquote>
<p>
            (1) approvazione del budget annuale, così come ogni cambiamento o modifica allo stesso;
          </p>
<p>
            (2) nomina e sostituzione del revisore contabile;
          </p>
<p>
            (3) istruzioni di voto da conferire al rappresentante della società che parteciperà all'assemblea degli azionisti di società partecipate, che sia convocata per deliberare sulle seguenti materie:
          </p>
<blockquote>
<p>
              (x) distribuzione di dividendi e riserve;
            </p>
<p>
              (y) nomina e sostituzione dei sindaci;
            </p>
<p>
              (z) nomina e sostituzione del revisore contabile;
            </p>
<p>
              (w) modifiche di norme statutarie (salvo quanto previsto al successivo punto (ii));
            </p>
<p>
              (j) aumenti di capitale sociale, salvo che siano deliberati a copertura di perdite in conformità a norme imperative di legge;
            </p>
<p>
              (k) liquidazione della società;
            </p>
</blockquote>
<p>
            (4) operazioni da concludersi, direttamente o indirettamente, con alcuna delle Parti o società consociate della stessa;
          </p>
<p>
            (5) assunzione in qualsiasi forma di indebitamento finanziario in eccesso rispetto a quello assunto in base ai contratti di finanziamento che risultano stipulati alla data della Convenzione;
          </p>
<p>
            (6) costituzione di diritti di pegno su partecipazioni possedute dalla società, così come di altri vincoli o oneri sui beni della società, diversi da quelli previsti dai contratti di finanziamento che risultano stipulati alla data della Convenzione;
          </p>
<p>
            (7) rilascio di garanzie in favore di soggetti terzi diverse da quelle previste dai contratti di finanziamento che risultano stipulati alla data della Convenzione;
          </p>
<p>
            (8) proposizione di eventuali azioni nei confronti del Venditore o della Società Scissa ai sensi del Contratto di Compravendita o degli accordi pertinenti alla scissione o comunque inerenti il processo di scissione (o a qualsiasi altro titolo) e l'adozione di qualsiasi conseguente iniziativa;
          </p>
<p>
            (9) ogni decisione da adottarsi in relazione a (i) strumenti che creino o regolino prestiti obbligazionari o altri strumenti finanziari che possano essere emessi da Sociètè de Partecipations Silver S.A. o da ogni altro dei Veicoli Acquisitivi (ii) o qualsiasi altro strumento di finanziamento soci;
          </p>
</blockquote>
<p>
          (ii) ogni delibera del consiglio di amministrazione (sia in prima che nelle successive convocazioni) sarà validamente adottata con il voto favorevole di almeno 11 (undici) membri, per quanto riguarda Sociètè de Partecipations Silver S.A., e con il voto favorevole di tutti i suoi membri, per quanto riguarda ciascuno degli altri Veicoli Acquisitivi, se la delibera è
          relativa alle seguenti materie:
        </p>
<blockquote>
<p>
            (1) istruzioni di voto da conferire al rappresentante della società che parteciperà all'assemblea degli azionisti di società partecipate, che sia convocata per deliberare la modifica di alcuna delle previsioni che siano inserite negli statuti dei Veicoli Acquisitivi al fine di dare attuazione a previsioni della Convenzione;
          </p>
<p>
            (2) acquisto di azioni rappresentative del capitale dell'Emittente, ad eccezione di ogni acquisto che sia effettuato in sede di offerta pubblica di acquisto obbligatoria (e, eventualmente, anche in sede di offerta pubblica di acquisto residuale) ovvero sul mercato durante le predette offerte ad un prezzo non superiore a quello delle offerte stesse;
          </p>
<p>
            (3) acquisto di azioni di società diverse dall'Emittente, così come ogni altro investimento, diretto o indiretto, non relativo all'Emittente;
          </p>
<p>
            (4) cessione di azioni di Sub-Silver S.A., Spyglass S.p.A., Silver S.p.A., così come di ogni altra società (ad eccezione dell'Emittente e di Société de Partecipations Silver S.A.), così come ogni altra forma di disinvestimento, diretto o indiretto, non relativo all'Emittente.
          </p>
</blockquote>
</blockquote>
</blockquote>
<p>
      3.2. <u>Statuti</u>
</p>
<p>
      Le previsioni di cui ai precedenti punti saranno incluse, nella misura massima consentita dalla legge applicabile, negli statuti dei Veicoli Acquisitivi entro la data di esecuzione del Contratto di Compravendita.
    </p>
<p>
      In relazione a quanto precede, le Parti, altresì, convengono che lo statuto di Société des Partecipations Silver S.A. dovrà contenere previsioni adeguate affinché nessuna delle Parti possa avere un diritto di veto rispetto ad alcuna delle delibere dell'assemblea degli azionisti di Société des Partecipations Silver S.A.
    </p>
<p>
      3.3. <u>Disposizioni relative alla gestione dell'Emittente</u>
</p>
<p>
<u>Consiglio di Amministrazione</u>. 
    </p>
<blockquote>
<p>
        (a) Salvo che sia diversamente concordato tra tutte le Parti, il consiglio di amministrazione dell'Emittente sarà composto da 13 (tredici) membri, che saranno nominati sulla base di liste di candidati presentate dagli azionisti o gruppi di azionisti nel rispetto delle rilevanti previsioni dello statuto dell'Emittente, in modo tale che Silver S.p.A. nomini 10 (dieci) membri, i
        quali saranno designati come segue:
      </p>
<blockquote>
<p>
          (i) 2 (due) membri da Alfieri;
        </p>
<p>
          (ii) 2 (due) membri da Investitori BCP;
        </p>
<p>
          (iii) 2 (due) membri da CVC;
        </p>
<p>
          (iv) 2 (due) membri da Investitori Permira;
        </p>
<p>
          (v) 1 (uno), che rivestirà la carica di amministratore delegato, congiuntamente da almeno 3 (tre) delle Parti;
        </p>
<p>
          (vi) 1 (uno), che rivestirà la carica di presidente del consiglio di amministrazione, congiuntamente da almeno 3 (tre) delle Parti.
        </p>
</blockquote>
<p>
        (b) Ciascuna delle Parti avrà diritto di proporre un candidato alla carica di amministratore delegato e provvederà ad organizzare a beneficio delle altre Parti una sessione di interviste con il candidato proposto della durata di 2 (due) giorni lavorativi. Terminata la predetta sessione, le Parti si consulteranno e si scambieranno con approccio costruttivo le proprie opinioni sui
        vari canditati, al fine di individuare e concordare all'unanimità il candidato da nominare quale amministratore delegato, ovvero, qualora non si raggiunga un accordo unanime, da nominare in base alla maggioranza di 3 (tre) su 4 (quattro) prevista al punto (v) della precedente lettera (a).
      </p>
<p>
        (c) Ciascuna delle Parti avrà diritto di proporre un candidato alla carica di presidente del consiglio di amministrazione. Le Parti si consulteranno e si scambieranno con approccio costruttivo le proprie opinioni sui vari candidati, al fine di individuare e concordare all'unanimità il candidato da nominare quale presidente del consiglio di amministrazione o, qualora non si
        raggiunga un accordo unanime, da nominare in base alla maggioranza di 3 (tre) su 4 (quattro) prevista al punto (vi) della precedente lettera (a).
      </p>
<p>
        (d) Il consiglio di amministrazione dell'Emittente sarà costituito regolarmente e delibererà validamente con la presenza e il voto favorevole di tanti amministratori quanti siano quelli richiesti dalla legge applicabile, fermo restando però che (salvo che sia diversamente specificato dalla Convenzione) le Parti faranno in modo che nessuna azione, delibera o
        determinazione relativa alle materie di seguito specificate sia assunta se non con il voto favorevole di almeno 6 (sei) amministratori su 8 (otto) tra quelli nominati dalle Parti ai sensi dei punti da (i) a (iv) della precedente lettera (a):
      </p>
<blockquote>
<p>
          (i) approvazione del business plan e del budget annuale, così come di ogni modifica o cambiamento agli stessi;
        </p>
<p>
          (ii) nomina, sostituzione, conferimento di poteri e determinazione del compenso dell'amministratore delegato e dei membri dell'eventuale comitato esecutivo;
        </p>
<p>
          (iii) nomina, sostituzione, conferimento di poteri e determinazione del compenso dei dirigenti di primo livello (cioè, quelli che hanno l'obbligo di riportare direttamente all'amministratore delegato);
        </p>
<p>
          (iv) istruzioni di voto da conferire al rappresentante della società che parteciperà all'assemblea degli azionisti di società partecipate, che sia convocata per deliberare sulle seguenti materie:
        </p>
<blockquote>
<p>
            (1) nomina o sostituzione degli amministratori e dei sindaci;
          </p>
<p>
            (2) distribuzione di dividendi e riserve;
          </p>
<p>
            (3) modifiche statutarie;
          </p>
<p>
            (4) aumenti di capitale, salvo che siano deliberati a copertura di perdite nel rispetto di norme imperative di legge;
          </p>
<p>
            (5) liquidazione della società;
          </p>
</blockquote>
<p>
          (v) cessione o acquisto di beni materiali o immateriali che non siano espressamente previsti dal budget approvato e che eccedano, singolarmente, € 2,500,000 (due milioni cinquecentomila) o, complessivamente, € 10,000,000 (dieci milioni) nel corso del medesimo esercizio sociale;
        </p>
<p>
          (vi) costituzione di società, sedi secondarie, entità, o altre divisioni, nonché ogni forma di contribuzione al capitale delle stesse o sottoscrizione di accordi di joint ventures o di alleanza o accordi di natura analoga;
        </p>
<p>
          (vii) cessione o acquisto di azioni o di partecipazioni in società o alte entità, o partecipazione a consorzi, partnership o entità di nauta analoga;
        </p>
<p>
          (viii) acquisto, vendita o locazione (sia in qualità di locatore che di conduttore) di aziende o di rami di azienda;
        </p>
<p>
          (ix) sottoscrizione di contratti non espressamente previsti dal budget approvato che comportino l'effettuazione di pagamenti alla società o da parte della società, che eccedano, singolarmente, € 500,000 (cinquecentomila) o, complessivamente, a € 2,500,000 (due milioni cinquecentomila) nel corso del medesimo esercizio sociale;
        </p>
<p>
          (x) costituzione di ipoteche, pegni, vincoli o diritti di garanzia di altro genere diversi da quelli previsti dai contratti di finanziamento che risultano stipulati alla data della Convenzione sulle proprietà e sugli altri beni della società;
        </p>
<p>
          (xi) concessione di finanziamenti e rilascio di garanzie in favore di soggetti terzi (diversi dalle società controllate) il cui importo ecceda, singolarmente, € 5,000,000 (cinque milioni);
        </p>
<p>
          (xii) richiesta di finanziamenti o assunzione di obblighi di carattere finanziario (inclusi leasing finanziario o obbligazioni di analoga natura) da parte della società che eccedano quanto è specificamente previsto nel budget approvato e quanto è consentito ai sensi dei contratti di finanziamento che risultano stipulati alla data della Convenzione;
        </p>
<p>
          (xiii) ogni operazione da porre in essere, direttamente o indirettamente, con alcuna delle Parti o società consociate della stessa;
        </p>
<p>
          (xiv) proposizione di eventuali azioni nei confronti del Venditore o della Società Scissa ai sensi del Contratto di Compravendita o degli accordi pertinenti alla scissione o comunque inerenti il processo di scissione (o a qualsiasi altro titolo) e l'adozione di qualsiasi conseguente iniziativa;
        </p>
<p>
          (xv) approvazione di forme di ristrutturazione o di piani di riorganizzazione o di altre iniziative finalizzate a mutare nella sostanza la struttura organizzativa dell'Emittente.
        </p>
</blockquote>
</blockquote>
<p>
<u>Amministratore Delegato</u>. L'amministratore delegato nominato nel rispetto delle precedenti previsioni avrà tutti i poteri necessari per l'ordinaria gestione della società, fermo restando che le materie di cui alla precedente lettera (d) non potranno formare oggetto di delega.
    </p>
<p>
      3.4. <u>Uscita Indiretta</u>
</p>
<p>
      Divieto di Alienazione. Le Parti convengono che le azioni dell'Emittente possedute da Silver S.p.A. non possano essere vendute, o altrimenti trasferite, in tutto o in parte, per l'intero periodo compreso tra la data di esecuzione del Contratto di Compravendita e la scadenza del diciottesimo mese successivo (il <strong>"Periodo di Lock-Up sull'Emittente"</strong>).
    </p>
<p>
<u>Uscita Indiretta</u>. Le Parti ulteriormente convengono che, nel periodo compreso tra la fine del Periodo di Lock-up sull'Emittente e la scadenza della Convenzione, esse faranno in modo che Silver S.p.A. disponga delle azioni dell'Emittente dalla stessa possedute (l <strong>'Uscita Indiretta"</strong>), esclusivamente in conformità alle previsioni che seguono:
    </p>
<blockquote>
<p>
        (a) le Parti incaricheranno una o più banche di affari internazionali di riconosciuta esperienza e livello al fine di ottenere consulenza in relazione all'Uscita Indiretta;
      </p>
<p>
        (b) ogni azione, delibera, determinazione relativa all'Uscita Indiretta sarà adottata su decisione congiunta di almeno 3 (tre) delle Parti;
      </p>
<p>
        (c) nel caso in cui almeno 3 (tre) delle Parti prendano una decisione in merito all'Uscita Indiretta, tutte le Parti dovranno adottare le azioni necessarie - e faranno in modo che i Veicoli Acquisitivi e l'Emittente adottino tutte le azioni necessarie - al fine di attuare tempestivamente e integralmente la decisione così presa.
      </p>
</blockquote>
<p>
      3.5. <u>Uscita Diretta</u>
</p>
<p>
      Divieto di alienazione. Le Parti convengono che le azioni di Sociètè des Partecipations Silver S.A. possedute da esse o dalle proprie società consociate non possano essere vendute, o altrimenti trasferite, in tutto o in parte, per l'intero periodo compreso tra la data di sottoscrizione della Convenzione e la scadenza del ventiquattresimo mese successivo alla data di
      esecuzione del Contratto di Compravendita (di seguito il " <strong>Periodo di Lock-up su Société des Partecipations Silver S.A.</strong>").
    </p>
<p>
<u>Uscita Diretta.</u>Le Parti ulteriormente convengono che, nel periodo compreso tra la fine del Periodo di Lock-up su Société des Partecipations Silver S.A. e la scadenza della Convenzione esse disporranno delle azioni di Société des Partecipations Silver S.A. da esse possedute (l <strong>'"Uscita Diretta"</strong>), esclusivamente in conformità alle
      previsioni che seguono:
    </p>
<blockquote>
<p>
        (a) ogni azione, delibera, determinazione relativa all'Uscita Diretta predetta vendita sarà adottata su decisione di almeno 3 (tre) delle Parti;
      </p>
<p>
        (b) nel caso in cui almeno 3 (tre) delle Parti prendano una decisione in merito all'Uscita Diretta, tutte le Parti dovranno adottare le azioni necessarie per attuare tempestivamente e integralmente la decisione così presa.
      </p>
<p>
        (c) l'Uscita Diretta dovrà essere realizzata dalle Parti in proporzione alla rispettiva partecipazione complessiva detenuta in Société des Partecipations Silver S.A. alla data dell'Uscita Diretta.
      </p>
</blockquote>
<p>
<u>Alienazione in favore di taluni coinvestitori successivamente alla data di esecuzione del Contratto di Compravendita</u>. In deroga a quanto previsto sopra, le Parti concordano che, nel periodo compreso tra la data in cui l'offerta pubblica di acquisto obbligatoria sia conclusa (e il relativo corrispettivo pagato) e il novantesimo giorno successivo, ciascuna Parte potrà vendere
      una porzione delle proprie azioni Sociètè des Partecipations Silver S.A. nel rispetto delle seguenti previsioni:
    </p>
<blockquote>
<p>
        (a) ciascuna Parte potrà vendere fino all'intera porzione delle proprie azioni di Société des Partecipations Silver S.A. che sia in eccesso rispetto all'investimento inizialmente effettuato in occasione dell'acquisto della partecipazione di Seat Pagine Gialle S.p.A., di cui alla precedente premessa b), a favore di uno o più coinvestitori, che saranno
        selezionati in conformità alla procedura di cui alla successiva lettera (d);
      </p>
<p>
        (b) entro 5 (cinque) giorni lavorativi dalla data in cui l'offerta pubblica di acquisto obbligatoria sia conclusa (e il relativo prezzo pagato), ciascuna Parte comunicherà per iscritto alle altre il numero delle proprie azioni di Société des Partecipations Silver S.A. (fino al limite massimo di cui alla precedente lettera (a)) che intenda alienare nel rispetto delle
        previsioni del presente paragrafo;
      </p>
<p>
        (c) i coinvestitori dovranno sottoscrivere un accordo parasociale con le Parti, il quale contempli, tra l'altro, un diritto di seguito a favore dei coinvestitori, un obbligo di seguito e un divieto di alienazione a carico dei coinvestitori;
      </p>
<p>
        (d) le Parti si coordineranno tra di loro per realizzare la predetta vendita nel modo più efficiente ed armonioso, fermo restando che:
      </p>
<blockquote>
<p>
          (i) in primo luogo, ciascuna Parte offrirà le proprie azioni di Société des Partecipations Silver S.A. in vendita ai "limited partners" della stessa Parte (o delle entità che costituiscono tale Parte). Nel caso in cui uno stesso soggetto sia un "limited partner" di 2 (due) o più Parti (o delle entità che costituiscono tali 2 (due) o
          più Parti), tali Parti avranno diritto di offrire le proprie azioni di Société des Partecipations Silver S.A. in vendita a tale soggetto in proporzione alla rispettiva percentuale dell'investimento inizialmente effettuato (la relativa procedura sarà gestita congiuntamente da tali Parti);
        </p>
<p>
          (ii) in secondo luogo, ciascuna Parte offrirà le proprie azioni di Sociètè des Partecipations Silver S.A. in vendita ai "limited partners" delle altre Parti (o delle entità che costituiscono tali Parti) in proporzione alla loro rispettiva percentuale dell'investimento inizialmente effettuato, se ciò sia richiesto dalle altre Parti;
        </p>
<p>
          (iii) in terzo luogo, ciascuna Parte offrirà le proprie azioni di Sociètè des Partecipations Silver S.A. in vendita a potenziali investitori diversi da quelli menzionati ai precedenti punti (i) e (ii).
        </p>
</blockquote>
</blockquote>
<p>
<u>Ulteriori Limitazioni.</u>
</p>
<p>
      Le Parti concordano che ciascuna di esse potrà vendere proprie azioni di Société des Partecipations Silver S.A. nel caso sopra previsto soltanto a condizione che ulteriormente:
    </p>
<blockquote>
<p>
        (a) la vendita non comporti per le Parti o per alcuna di esse (ovvero per il soggetto terzo acquirente) l'obbligo di lanciare un'offerta pubblica di acquisto sul flottante dell'Emittente o di società da questa controllate, ai sensi della legge italiana o della diversa legge applicabile;
      </p>
<p>
        (b) la vendita non comporti per le Parti o per alcuna di esse (ovvero per il soggetto terzo acquirente) l'obbligo di notificare l'operazione all'Autorità Antitrust Italiana o ad alcun'altra autorità competente nel mondo per l'ottenimento del necessario provvedimento autorizzativo.
      </p>
</blockquote>
<p>
<strong>4. Durata della Convenzione.</strong>
</p>
<p>
      La Convenzione avrà effetto dalla data di sottoscrizione fino al primo tra (i) il terzo anniversario della data di esecuzione del Contratto di Compravendita (o, nel caso in cui in a tale data le azioni ordinarie dell'Emittente non siano più quotate presso il <em>Mercato Telematico Azionario</em>, il 31 Dicembre 2008) e (ii) la data in cui le Parti abbiano integralmente ceduto
      il loro investimento diretto in Société de Partecipations Silver S.A. ovvero il loro investimento indiretto nell'Emittente.
    </p>
<p>
<strong>5. Deposito della Convenzione.</strong>
</p>
<p>
      La Convenzione verrà depositata entro il termine previsto dall'art. 122 del D.Lgs. n. 58/1998 presso l'Ufficio del Registro delle Imprese di Milano.
    </p>
<p align="center">
<strong>* * *</strong>
</p>
<p>
      Si rende, altresì, noto che le Parti hanno anche stipulato:
    </p>
<p>
      - in data 30 luglio 2003, con il Sig. Angelo Novati, nato il 17 maggio 1954 a Cantù, un contratto di coinvestimento, in esecuzione del quale il Sig. Angelo Novati ha effettuato un investimento in Société des Partecipations Silver S.A. pari al 0,02% del capitale sociale;
    </p>
<p>
      - in data 30 luglio 2003, con il Bainlab S.p.A., con sede in Milano, Via Crocefisso, n. 10, un contratto di coinvestimento, in esecuzione del quale il Bainlab S.p.A. ha effettuato un investimento in Société des Partecipations Silver S.A. pari al 0,31% del capitale sociale;
    </p>
<p>
      - in data 4 agosto 2003, con il Sig. Luca Majocchi, nato il 24 maggio 1959 a Monza, un contratto di coinvestimento, in esecuzione del quale il Sig. Luca Majocchi ha effettuato un investimento in Société des Partecipations Silver S.A. pari al 0,10% del capitale sociale.
    </p>
<p>
      Ciascuno dei contratti di coinvestimento prevede:
    </p>
<p>
      1) un diritto di seguito a favore del coinvestitore, per il caso in cui le Parti intendano alienare le proprie azioni di Société des Partecipations Silver S.A. in tutto o comunque in misura tale da ridurre la propria partecipazione al di sotto della maggioranza assoluta del capitale;
    </p>
<p>
      2) un obbligo di seguito a carico del coinvestitore, per il caso in cui le Parti ricevano un'offerta di acquisto per l'intero capitale di Société des Partecipations Silver S.A.;
    </p>
<p>
      3) un divieto di alienazione a carico del coinvestitore, per l'intera durata del contratto di coinvestimento.
    </p>
<p>
      Ciascun contratto di coinvestimento avrà effetto dalla data di sottoscrizione fino al terzo anniversario della data di esecuzione del Contratto di Compravendita (o, nel caso in cui in a tale data le azioni ordinarie dell'Emittente non siano più quotate presso il <em>Mercato Telematico Azionario</em>, il 31 Dicembre 2008).
    </p>
<p>
      Le pattuizioni di natura parasociale contenute nei predetti contratti di coinvestimento saranno depositate entro il termine previsto dall'art. 122 del D.Lgs. n. 58/1998 presso l'Ufficio del Registro delle Imprese di Milano.
    </p>
<p>
      9 agosto 2003
    </p>
<p>
<strong>[SK.1.03.1]