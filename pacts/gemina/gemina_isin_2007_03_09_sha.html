/strong>
</p>
<hr/>
<p align="center">
<strong>GEMINA S.P.A.</strong>
</p>
<p>
<strong>Premessa</strong>
</p>
<p>
      (A) Tra Cesare Romiti, Maurizio Romiti e Pier Giorgio Romiti (la "Famiglia Romiti" e, singolarmente, i "Membri della Famiglia Romiti"), Edizione Holding S.p.A., con sede in Treviso, Via Calmaggiore n. 23 ("Edizione Holding") e Clessidra S.g.r. S.p.A., con sede legale in Milano, Via del Lauro n. 7 ("Clessidra"), società di gestione del fondo
      comune di investimento mobiliare chiuso riservato a investitori qualificati Clessidra Capital Partners, è stato stipulato in data 16 novembre 2005, per scambio di corrispondenza, un contratto di coinvestimento (l’"Originario Contratto di Investimento") avente ad oggetto l’ingresso di Edizione Holding (ovvero società dalla stessa designata) e di Clessidra
      (eventualmente tramite designazione della controllata Lauro Dieci S.p.A.), mediante sottoscrizione di un aumento di capitale riservato con esclusione del diritto di opzione (l’"Aumento di Capitale"), nel capitale sociale di Miotir S.p.A. (successivamente ridenominata Infrastrutture e Sviluppo S.p.A. e, da ultimo, Investimenti Infrastrutture S.p.A. – di seguito,
      "Investimenti Infrastrutture" –), con sede in Milano, Via Mario Pagano n. 31, iscritta nel Registro delle Imprese di Milano al n. 12390540156, e, in contestualità, la stipulazione, tra la Famiglia Romiti e i suddetti nuovi soci di Investimenti Infrastrutture, di un patto parasociale, conforme al testo allegato all’Originario Contratto di Investimento, destinato a
      disciplinare, in particolare, taluni aspetti dei rapporti tra la Famiglia Romiti, Edizione Holding e Clessidra nella comune qualità di azionisti di Investimenti Infrastrutture, nonché l’esercizio da parte di Investimenti Infrastrutture dei propri diritti quale azionista di Gemina S.p.A. e aderente al relativo patto di sindacato;
    </p>
<p>
      (B) alla data di stipulazione dell’Originario Contratto di Investimento, Investimenti Infrastrutture era proprietaria, per il tramite della società fiduciaria Spafid S.p.A., di n. 55.176.515 azioni ordinarie Gemina, rappresentanti una partecipazione pari al 15,14% del capitale sociale ordinario di Gemina S.p.A., società di diritto italiano, con sede in Milano, Via della
      Posta n. 8/10, iscritta nel Registro delle Imprese di Milano al n. 01668340159 ("Gemina"), di cui: (i) il 14,86% conferito al "Sindacato di Blocco Azioni Gemina S.p.A." (il "Patto Gemina") e (ii) lo 0,28% non conferito al Patto Gemina. Alla data di stipulazione dell’Originario Contratto di Investimento, il dott. Cesare Romiti era altresì proprietario
      di una partecipazione pari al 5,00031% del capitale ordinario di Gemina (poi trasferita, successivamente alla stipulazione del Patto Parasociale – come di seguito definito – alla società Bigli 3 S.r.l., con sede in Milano, Via M. Pagano n. 31, facente capo, per il tramite di società fiduciarie, alla Famiglia Romiti);
    </p>
<p>
      (C) l’Aumento di Capitale ed il coinvestimento di Edizione Holding e Clessidra nel capitale di Investimenti Infrastrutture sono stati previsti al fine di consentire il rafforzamento di quest’ultima nell’azionariato di Gemina, nel rispetto di quanto previsto dal Patto Gemina e a condizione di non determinare l’obbligo di promuovere un’offerta pubblica
      d’acquisto sul capitale sociale di Gemina ai sensi degli artt. 106 ss. del Decreto Legislativo 24 Febbraio 1998 n. 58, "Testo Unico della Finanza", e successive integrazioni e modificazioni (il "TUF"). Più in generale, la Famiglia Romiti, Clessidra ed Edizione Holding, convenendo sull’importanza strategica del settore della gestione aeroportuale e delle
      attività connesse, si sono riproposte di sviluppare congiuntamente, per il tramite di Investimenti Infrastrutture, attività nel settore aeroportuale;
    </p>
<p>
      (D) dopo aver ottenuto i consensi delle banche finanziatrici di Investimenti Infrastrutture, necessari - ai sensi dei contratti di finanziamento a quel momento in essere - ai fini del perfezionamento dell’operazione, Investimenti Infrastrutture, in conformità a quanto previsto dall’Originario Contratto di Investimento, ha inviato, in data 24 novembre 2005, lettere di
      offerta per l’acquisto di azioni Gemina da taluni aderenti al Patto Gemina (più precisamente, Edison S.p.A., Pirelli &amp; C. S.p.A., Italcementi S.p.A. ed Italmobiliare S.p.A.). Per effetto degli accordi raggiunti con tali soggetti, Investimenti Infrastrutture ha acquistato, in data 22 dicembre 2005, complessive n. 12.095.778 azioni Gemina da Edison S.p.A., Pirelli &amp; C.
      S.p.A. e Italcementi S.p.A., nonché, in data 12 gennaio 2006, n. 5.964.596 azioni Gemina da Italmobiliare S.p.A.;
    </p>
<p>
      (E) in data 12 dicembre 2005, il dott. Cesare Romiti ha ceduto il diritto di usufrutto su n. 1.350.000 azioni, corrispondenti, a tale data, al 45% del capitale sociale di Investimenti Infrastrutture, a Bigli 2 S.r.l., con sede legale in Milano, Via M. Pagano 31 ("BIGLI 2"), società interamente posseduta da Bigli 1 S.r.l., con sede in Milano, Via Mario Pagano n. 31
      ("BIGLI 1"), la quale, a sua volta, è interamente posseduta dalla Famiglia Romiti, per il tramite di società fiduciarie;
    </p>
<p>
      (F) con comunicazione in data 13 dicembre 2005, Capitalia S.p.A. ("Capitalia"), con sede in Roma, Via Minghetti n. 17, ha dichiarato di avvalersi della facoltà, concessale nell’ambito dell’Originario Contratto di Investimento, di partecipare alla sottoscrizione dell’Aumento di Capitale, alle stesse condizioni economiche previste nell’Originario
      Contratto di Investimento per Clessidra ed Edizione Holding;
    </p>
<p>
      (G) in data 13 dicembre 2005, l’Assemblea Straordinaria degli azionisti di Investimenti Infrastrutture ha deliberato, tra l’altro, l’Aumento di Capitale, per complessivi massimi nominali euro 3.028.740,00, riservato in sottoscrizione, con esclusione del diritto di opzione ai sensi dell’art. 2441, quinto comma, cod. civ., a Clessidra, Edizione Holding e Capitalia,
      ovvero società dalle stesse designate, e ha approvato, in linea con quanto previsto dall’Originario Contratto di Investimento, determinate modifiche allo Statuto sociale;
    </p>
<p>
      (H) sempre in data 13 dicembre 2005, Clessidra ha designato Lauro Dieci S.p.A., con sede in Milano, Via del Lauro n. 7 ("Lauro Dieci"), controllata al 100% dalla stessa Clessidra per conto del Fondo Clessidra Capital Partners, ai fini del subentro nella titolarità di tutti i diritti ed obblighi derivanti dall’Originario Contratto di Investimento rispettivamente a
      beneficio e a carico di Clessidra, fermo restando che taluni determinati obblighi in esso previsti sono rimasti anche a carico di Clessidra;
    </p>
<p>
      (I) in data 16 dicembre 2005, la Famiglia Romiti, BIGLI 2, Lauro Dieci, Edizione Holding e Capitalia, nonché Clessidra (quest’ultima, limitatamente ad alcuni impegni di propria spettanza), hanno stipulato, per scambio di corrispondenza, un nuovo contratto di investimento (il "Contratto di Investimento Novativo"), che sostituisce e nova l’Originario Contratto di
      Investimento, in relazione al quale reca, tra l’altro, talune modifiche conseguenti all’ingresso di Capitalia nel capitale sociale di Investimenti Infrastrutture;
    </p>
<p>
      (L) nella medesima data, Lauro Dieci, Edizione Holding e Capitalia hanno dato esecuzione al Contratto di Investimento Novativo, versando quanto di propria competenza al fine dell’integrale liberazione dell’Aumento di Capitale alle stesse riservato. Per effetto dell’esecuzione dell’Aumento di Capitale, il capitale sociale di Investimenti Infrastrutture ammonta ad euro
      4.589.000,00;
    </p>
<p>
      (M) sempre in data 16 dicembre 2005, tra la Famiglia Romiti, BIGLI 2, Lauro Dieci ed Edizione Holding, nonché BIGLI 1 e Clessidra (queste ultime, limitatamente ad alcuni impegni di rispettiva spettanza, con riferimento, in particolare, agli obblighi previsti agli articoli 1 e 2 del Patto Parasociale, in materia di lock-up e di divieto di accrescimento e di acquisto di azioni Gemina)
      è stato stipulato un patto parasociale (il "Patto Parasociale" ovvero il "Patto") sostanzialmente in linea con il testo allegato all’Originario Contratto di Investimento (pubblicato per estratto su Il Corriere della Sera del 26 novembre 2005), salvo talune modifiche dovute, tra l’altro, all’ingresso di Capitalia nel capitale di Investimenti
      Infrastrutture mediante sottoscrizione di una porzione dell’Aumento di Capitale. Capitalia ha aderito contestualmente al Patto Parasociale con separata lettera (l’"Atto di Adesione"), limitatamente a determinate previsioni del medesimo, in tale lettera specificamente individuate e meglio descritte di seguito, alla lettera (B);
    </p>
<p>
      (N) in data 22 dicembre 2005, il dott. Cesare Romiti ha trasferito la piena proprietà di 150.025 azioni, corrispondenti all’1,70% del capitale sociale di Investimenti Infrastrutture, a BIGLI 2; in data 19 aprile 2006, i Sigg.ri Maurizio e Pier Giorgio Romiti hanno trasferito, complessivamente, la piena proprietà di n. 1.500.250 azioni, corrispondenti al 17% del capitale
      sociale di Investimenti Infrastrutture, e la nuda proprietà di n. 1.350.225 azioni, corrispondenti al 15,3% del capitale sociale Investimenti Infrastrutture, a BIGLI 2, società interamente posseduta, tramite BIGLI 1, dalla Famiglia Romiti. Come detto, anche tali società aderiscono al Patto. La Famiglia Romiti rimane comunque vincolata al Patto Parasociale, limitatamente a
      taluni determinati impegni di propria spettanza, con riferimento, in particolare, agli obblighi previsti agli articoli 1 e 2 del Patto, in materia di lock-up e di divieto di accrescimento e di acquisto di azioni Gemina;
    </p>
<p>
      (O) in data 30 giugno 2006, Capitalia ha ceduto a Capitalia Partecipazioni S.p.A. ("Capitalia Partecipazioni"), società interamente controllata dalla stessa Capitalia, tutte le n. 264.750 azioni Investimenti Infrastrutture dalla stessa possedute e conferite al Patto Parasociale; conseguentemente, Capitalia Partecipazioni ha aderito al Patto Parasociale, accettando tutti i
      diritti e gli obblighi derivanti dal medesimo rispettivamente a favore e a carico di Capitalia per effetto della stipulazione dell’Atto di Adesione.
    </p>
<p>
      (P) in data 2 marzo 2007, a seguito dell’avvenuta iscrizione dell’Atto di Scissione presso il Registro delle Imprese di Milano e di Treviso, è divenuta efficace la scissione parziale proporzionale delle partecipazioni detenute, direttamente e indirettamente, da Edizione Holding S.p.A. nel settore utilities e infrastrutture a favore di Sintonia S.p.A., società
      beneficiaria di nuova costituzione.
    </p>
<p>
      A partire da tale data, la partecipazione detenuta da Edizione Holding S.p.A. in Investimenti Infrastrutture S.p.A. fa capo a Sintonia S.p.A. che, pertanto è subentrata a Edizione Holding in tutti i rapporti e in tutti gli obblighi connessi a tale partecipazione.
    </p>
<p>
      * * *
    </p>
<p>
      Tutto ciò premesso, si riproduce qui di seguito, in sintesi:
    </p>
<p>
      a) il contenuto del Patto Parasociale, tenuto anche conto degli accadimenti descritti nelle precedenti premesse, con la precisazione che la definizione di "Parti" indica, collettivamente, BIGLI 2, Lauro Dieci ed Edizione Holding (e successivamente Sintonia);
    </p>
<p>
      b) il contenuto dell’Atto di Adesione, nonché della successiva lettera di adesione al Patto Parasociale da parte di Capitalia Partecipazioni.
    </p>
<p>
<strong>A. Patto Parasociale</strong>
</p>
<p>
      A.1 Ripartizione del capitale sociale di Investimenti Infrastrutture
    </p>
<p>
      Il capitale sociale di Investimenti Infrastrutture, suddiviso in n. 8.825.000 azioni ordinarie del valore nominale di euro 0,52 ciascuna, interamente conferite al Patto Parasociale, è così ripartito:
    </p>
<table border="1" cellpadding="0" cellspacing="0" class="basicTable" width="100%">
<tbody>
<tr>
<td>
            BIGLI 2
          </td>
<td>
            34%
          </td>
<td>
            n. 3.000.500 azioni
          </td>
</tr>
<tr>
<td>
            Sintonia (in precedenza Edizione Holding S.p.A.)
          </td>
<td>
            31,5%
          </td>
<td>
            n. 2.779.875 azioni
          </td>
</tr>
<tr>
<td>
            Lauro Dieci
          </td>
<td>
            31,5%
          </td>
<td>
            n. 2.779.875 azioni
          </td>
</tr>
<tr>
<td>
            Capitalia Partecipazioni
          </td>
<td>
            3%
          </td>
<td>
            n. 264.750 azioni.
          </td>
</tr>
</tbody>
</table>
     <br/>
<br/>
<br/>
<br/>
<p>
      A.2 Lock-up. (a) Per tutta la durata del Patto Parasociale, ciascuna Parte si è impegnata espressamente, al fine di garantire la stabilità del Patto Parasociale medesimo, a non vendere o altrimenti trasferire, direttamente o indirettamente, a terzi né ad altra Parte, in tutto o in parte, la proprietà o la disponibilità della partecipazione da essa detenuta in
      Investimenti Infrastrutture ovvero la nuda proprietà o i diritti di usufrutto sulla stessa o la titolarità dei diritti di voto ad essa relativi.
    </p>
<p>
      (b) In deroga al lock-up, sono consentiti, a determinate condizioni, trasferimenti azionari a favore di società interamente controllate da ciascuna delle Parti (e, per quanto riguarda Edizione Holding e successivamente Sintonia, a favore di Schema 28 S.p.A.) nonché, a talune condizioni, per quanto concerne BIGLI 2, a favore dei Membri della Famiglia Romiti o dei rispettivi
      discendenti, o di società interamente controllate, direttamente o indirettamente, dalla Famiglia Romiti o anche da uno solo dei suoi Membri.
    </p>
<p>
      A.3 Disciplina degli acquisti di azioni Gemina da parte dei soci di Investimenti Infrastrutture. (a) Ciascuna delle Parti si obbliga nei confronti delle altre, anche promettendo il fatto delle proprie controllate, a non acquistare, per l’intera durata del Patto Parasociale, azioni Gemina ovvero anche di società da questa controllate (anche congiuntamente a terzi), direttamente o
      indirettamente, le quali svolgano la propria attività principale nel settore aeroportuale.
    </p>
<p>
      (b) Anche in deroga a quanto precede, resta altresì convenuto che acquisti di azioni Gemina saranno effettuati in via prioritaria da Investimenti Infrastrutture e, solo qualora Investimenti Infrastrutture decida di non procedere all’acquisto, singolarmente da ciascuna delle Parti in base a una procedura finalizzata a garantire la proporzionalità negli acquisti tra le Parti
      e, comunque, nel rispetto del limite complessivo del 9% del capitale sociale di Gemina nonché, per ciascuna Parte, di una percentuale di tale limite massimo determinata in misura proporzionale alla partecipazione da essa detenuta nel capitale sociale di Investimenti Infrastrutture alla data in cui procede all’acquisto. In ogni caso, tali acquisti potranno avvenire unicamente a
      condizione che non comportino l’obbligo di promuovere un’offerta pubblica d’acquisto sul capitale sociale di Gemina ai sensi degli artt. 106 ss. del TUF.
    </p>
<p>
      (c) Inoltre, ciascuna delle Parti si impegna, promettendo anche il fatto delle proprie controllate, a non aderire a patti parasociali e a non sottoscrivere altri accordi di alcun genere, aventi ad oggetto azioni Gemina.
    </p>
<p>
      A.4 Disposizioni relative a Investimenti Infrastrutture. (a) L’assemblea degli azionisti di Investimenti Infrastrutture delibererà: (i) in sede ordinaria, con le maggioranze di legge; (ii) in sede straordinaria, sia in prima che in seconda convocazione, con il voto favorevole di tanti soci che rappresentino almeno il 75% del capitale sociale, eccezion fatta per eventuali delibere
      aventi ad oggetto aumenti di capitale ovvero operazioni sul capitale ai sensi degli articoli 2446 e 2447 del Codice Civile, in relazione alle quali l’assemblea voterà con le maggioranze previste per legge.
    </p>
<p>
      (b) Ciascuna delle Parti si impegna a far sì che per tutta la durata del Patto Parasociale il Consiglio di Amministrazione di Investimenti Infrastrutture sia composto da un numero di 7 membri, nominati come segue:
    </p>
<table border="0" cellpadding="0" cellspacing="0" width="70%">
<tbody>
<tr>
<td>
            BIGLI 2
          </td>
<td>
            2 membri;
          </td>
</tr>
<tr>
<td>
<p align="justify">
              Lauro Dieci
            </p>
</td>
<td>
            2 membri;
          </td>
</tr>
<tr>
<td>
            Edizione Holding (e successivamente Sintonia) 
          </td>
<td>
            2 membri;
          </td>
</tr>
<tr>
<td>
            Capitalia Partecipazioni
          </td>
<td>
            1 membro.
          </td>
</tr>
</tbody>
</table>
     <br/>
<br/>
<br/>
<br/>
<p>
      (c) Il Consiglio di Amministrazione di Investimenti Infrastrutture, nelle materie di propria competenza, delibera con le maggioranze di legge. Anche in deroga a quanto precede, il Consiglio di Amministrazione di Investimenti Infrastrutture, nelle materie di seguito indicate, delibera validamente con il voto favorevole di almeno 6 amministratori su 7:
    </p>
<p>
      (i) acquisto e cessione di azioni Gemina (esclusa l’ipotesi di adesione ad eventuali offerte pubbliche di acquisto, ai sensi degli articoli 102 e 106 ss. del TUF);
    </p>
<p>
      (ii) esercizio del diritto di voto nelle assemblee di Gemina per tutte le materie di competenza dell’assemblea straordinaria, eccezion fatta per eventuali delibere aventi ad oggetto aumenti di capitale ovvero operazioni sul capitale di Gemina ai sensi degli articoli 2446 e 2447 del Codice Civile, in relazione alle quali le istruzioni di voto saranno deliberate dal Consiglio di
      Amministrazione di Investimenti Infrastrutture con le maggioranze di legge;
    </p>
<p>
      (iii) acquisto e cessione, a qualsiasi titolo, di diritti reali o personali su aziende, rami d’azienda o partecipazioni sociali.
    </p>
<p>
      (d) Le Parti si impegnano a far sì che il Collegio Sindacale di Investimenti Infrastrutture sia composto da 3 Sindaci effettivi, designati uno da ciascuna Parte, e 2 supplenti, designati di comune accordo tra le Parti. Il Presidente del Collegio Sindacale sarà scelto tra i Sindaci designati da Lauro Dieci e Edizione Holding (e successivamente Sintonia).
    </p>
<p>
      (e) Qualora in presenza di un’offerta pubblica d’acquisto promossa da terzi differenti dalle Parti su azioni Gemina ai sensi degli articoli 102 e 106 ss. del TUF (di seguito, l’"OPA"), anche solo una delle Parti si pronunci a favore dell’adesione all’OPA da parte di Investimenti Infrastrutture, ciascuna Parte dovrà fare in modo che i propri
      rappresentanti in seno al Consiglio di Amministrazione Investimenti Infrastrutture votino a favore dell’adesione all’OPA, fermo restando quanto segue. La Parte o le Parti non favorevoli all’adesione all’OPA avrà/avranno il diritto di acquistare proporzionalmente dalla/e Parte/i favorevole/i all’adesione all’OPA - che a loro volta sarà/saranno
      tenuta/e a cedere - la/le rispettiva/e partecipazione/i in Investimenti Infrastrutture a un prezzo che valorizzi le azioni Gemina detenute da Investimenti Infrastrutture al prezzo dell’OPA. In caso di esercizio del diritto di acquisto, la deliberazione consiliare dovrà essere revocata.
    </p>
<p>
      A.5 Disposizioni relative a Gemina. (a) Ciascuna delle Parti si obbliga a fare tutto quanto in proprio potere, nel rispetto delle previsioni del Patto Gemina, affinché:
    </p>
<p>
      (i) Investimenti Infrastrutture designi, in seno al Consiglio di Amministrazione di Gemina, consiglieri scelti di comune accordo tra le Parti, ovvero, in mancanza di accordo tra le stesse, scelti da ciascuna Parte in modo tale che ciascuna di esse designi un numero di amministratori proporzionale alla propria partecipazione in Investimenti Infrastrutture;
    </p>
<p>
      (ii) i soggetti espressione di - o delegati da - Investimenti Infrastrutture in seno agli organi sociali di Gemina votino in modo da attribuire, per tutta la durata del Patto Parasociale: (x) la carica di Amministratore Delegato di Gemina a uno dei consiglieri espressione di BIGLI 2, conferendo allo stesso tutti i poteri di gestione ordinaria, con talune limitazioni; (y) le cariche di
      Presidente e Vice Presidente del Consiglio di Amministrazione di Gemina a due consiglieri espressione di Investimenti Infrastrutture designati dal Consiglio di Amministrazione di quest’ultima con le maggioranze di legge, (z) riservando al Presidente la competenza in materia di rapporti e relazioni con le Istituzioni e la gestione delle attività di comunicazione esterna.
    </p>
<p>
      (b) BIGLI 2 si è impegnata altresì a fare quanto in proprio potere affinché, nel rispetto delle previsioni del Patto Gemina, la composizione della Direzione del Sindacato fosse allargata al fine di consentire a Investimenti Infrastrutture di designare anche un membro indicato da Lauro Dieci e/o da Edizione Holding (successivamente Sintonia).
    </p>
<p>
      (c) Le Parti faranno tutto quanto in loro potere affinché sia approvato dall’assemblea di Gemina, ed in tal senso affinché Investimenti Infrastrutture voti favorevolmente, un piano di stock options a favore del management di primo livello, secondo condizioni economico-contrattuali comunemente adottate nei piani di stock options di società quotate.
    </p>
<p>
      A.6 Disposizioni relative a Leonardo. (a) Ciascuna delle Parti si obbliga a fare tutto quanto in proprio potere affinché i soggetti espressione di - o delegati da - Investimenti Infrastrutture negli organi sociali di Gemina e quelli espressione di - o delegati da - Gemina negli organi sociali di Leonardo S.r.l. (di seguito, "Leonardo", di cui Gemina detiene il 100% del
      capitale sociale) votino in modo da far sì che nel Consiglio di Amministrazione di Leonardo siano designati consiglieri scelti di comune accordo tra le Parti, ovvero, in mancanza di accordo tra le stesse, scelti da ciascuna Parte in proporzione, per quanto possibile, alle rispettive partecipazioni in Investimenti Infrastrutture.
    </p>
<p>
      (b) Con riferimento ai diritti di designazione che competono a Gemina (tramite Leonardo) ai sensi del patto parasociale tra Gemina/Leonardo e Macquarie Airports Group Limited/Macquarie Airports Luxembourg S.A. per la nomina del Consiglio di Amministrazione di Aeroporti di Roma S.p.A. (di seguito, "AdR", di cui Leonardo detiene il 51,08% del capitale sociale e Macquarie Airports
      Luxembourg S.A. il 44,68%), ciascuna delle Parti si obbliga a fare tutto quanto in proprio potere affinché i soggetti espressione di - o delegati da - Investimenti Infrastrutture negli organi sociali di Gemina e quelli espressione di - o delegati da - Gemina negli organi sociali di Leonardo votino in modo da far sì che i competenti organi sociali di AdR nominino le persone
      designate di comune accordo tra le Parti, ovvero, in mancanza di tale accordo, dal Consiglio di Amministrazione di Investimenti Infrastrutture con le maggioranze di legge.
    </p>
<p>
      (c) Le disposizioni che precedono troveranno applicazione, mutatis mutandis e ove possibile, per tutte le società controllate e/o partecipate, anche in futuro, direttamente da Gemina o da Leonardo.
    </p>
<p>
      A.7 Durata. (a) Salva la diversa durata prevista per specifiche pattuizioni, il Patto Parasociale resterà in vigore per un periodo di 3 (tre) anni a decorrere dalla data della sua sottoscrizione e si rinnoverà automaticamente alla scadenza, in caso di mancata disdetta di una o più Parti - da comunicarsi alle altre Parti almeno sei mesi prima della scadenza (originaria o
      prorogata) del medesimo - in conformità a quanto di seguito indicato: (i) nel caso in cui il Patto Gemina non venga rinnovato alla scadenza, il Patto Parasociale, salvo quanto sopra previsto in materia di disdetta, si rinnoverà di triennio in triennio; (ii) nel caso in cui il Patto Gemina venga rinnovato alla scadenza, il Patto Parasociale, salvo quanto sopra previsto in materia
      di disdetta, si rinnoverà per un primo periodo sino alla successiva scadenza del Patto Gemina, e successivamente di triennio in triennio.
    </p>
<p>
      (b) Nel caso in cui, in conformità alla precedente lettera (a), il Patto Parasociale non dovesse essere rinnovato alla data di scadenza (originaria o prorogata), ciascuna delle Parti si obbliga, sia quale socio di Investimenti Infrastrutture sia quale socio del soggetto beneficiario della Scissione (come più avanti definita), a richiesta di una qualsiasi delle altre Parti, sempre
      che le azioni Investimenti Infrastrutture non siano state quotate in mercati regolamentati e salvo diverso accordo tra le stesse circa eventuali meccanismi di "presa diretta" di maggior vantaggio per le Parti stesse, a deliberare e perfezionare la scissione non proporzionale di Investimenti Infrastrutture in esito alla quale a ciascuna delle Parti, ovvero a società dalle
      stesse interamente controllate, verrà attribuita la quota parte delle attività (nelle quali dovranno essere incluse la quota parte delle azioni Gemina) e delle passività di Investimenti Infrastrutture, in proporzione alle partecipazioni dalle stesse detenute, ante scissione, nel capitale sociale di Investimenti Infrastrutture (di seguito, la "Scissione").
    </p>
<p>
      (c) Lauro Dieci e Sintonia concedono a BIGLI 2, ai sensi e per gli effetti dell’art. 1331 del Codice Civile, il diritto di cedere a ciascuna di esse, in parti uguali, l’intera partecipazione in Investimenti Infrastrutture di proprietà della stessa BIGLI 2 (il "PUT"). Tale diritto potrà essere esercitato, a pena di decadenza, da BIGLI 2 a decorrere dalla data
      del 31 marzo 2007 e fino alla data del 31 dicembre 2007. Il prezzo di vendita della partecipazione sarà determinato sulla base del patrimonio netto contabile di Investimenti Infrastrutture alla data di esercizio del PUT rettificato mediante la valorizzazione delle azioni Gemina, sulla base della media ponderata dei corsi di borsa nei sei mesi precedenti la data di esercizio del PUT.
    </p>
<p>
<strong>B. Adesione di Capitalia (e successivamente di Capitalia Partecipazioni) al Patto Parasociale</strong>
</p>
<p>
      Capitalia ha aderito al Patto Parasociale in data 16 dicembre 2005, nei limiti di quanto previsto dall’Atto di Adesione. Successivamente, in data 30 giugno 2006, in conformità alle previsioni del Patto menzionate al precedente punto A.2(b), Capitalia ha trasferito la propria intera partecipazione posseduta in Investimenti Infrastrutture a Capitalia Partecipazioni, la quale
      aderendo a sua volta al Patto, ha accettato, per l’effetto, tutti i diritti e gli obblighi dal medesimo derivanti rispettivamente a favore e a carico di Capitalia per effetto della stipulazione dell’Atto di Adesione, e cioè:
    </p>
<p>
      (a) gli stessi diritti e gli stessi obblighi che sono previsti negli articoli 1 ("Lock-up") e 2 ("Divieto di accrescimento e di acquisto di azioni Gemina") del Patto Parasociale – vedasi quanto riportato ai precedenti punti A.2 e A.3 – a beneficio e a carico delle Parti, fermo restando che (i) ai fini del rispetto dei predetti limiti non si terrà conto
      delle n. 7.327.237 azioni Gemina già di proprietà, alla data del 1 Dicembre 2005, di Capitalia e successivamente trasferite a Capitalia Partecipazioni, mentre si terrà conto delle azioni eventualmente acquistate, durante la vigenza del Patto e nei limiti dallo stesso consentiti, direttamente o indirettamente, tramite società controllate, da Capitalia, e (ii) gli acquisti
      di azioni Gemina, ai sensi di quanto previsto dal Patto Parasociale, saranno effettuati solo subordinatamente all’ottenimento di conferma scritta, da parte di Consob, che i predetti acquisti non comportino alcun obbligo di promuovere un’offerta pubblica di acquisto a carico di BIGLI 2, Lauro Dieci, Sintonia, Capitalia Partecipazioni o Investimenti Infrastrutture;
    </p>
<p>
      (b) il diritto di designare un membro del Consiglio di Amministrazione di Investimenti Infrastrutture;
    </p>
<p>
      (c) gli stessi diritti e gli stessi obblighi che sono previsti dai paragrafi 12.01 e 12.03 del Patto Parasociale a beneficio e a carico di BIGLI 2, di Lauro Dieci e di Sintonia (con la sola eccezione di quei diritti e di quegli obblighi che sono specificamente previsti a beneficio e a carico della sola BIGLI 2) in relazione all’ipotesi di Scissione di cui al precedente punto A.7,
      lettera (b).
    </p>
<p>
      Capitalia rimane comunque obbligata in solido con Capitalia Partecipazioni per tutti gli obblighi a quest’ultima derivanti dal Patto Parasociale per effetto dell’adesione di cui sopra.
    </p>
<p>
<strong>C. Soggetto controllante</strong>
</p>
<p>
      Per effetto della stipulazione ed esecuzione del Contratto di Investimento Novativo, nonché della sottoscrizione del Patto Parasociale, dell’Atto di Adesione e della lettera di adesione al Patto da parte di Capitalia Partecipazioni, nessun soggetto eserciterà il controllo su Investimenti Infrastrutture ai sensi dell’art. 2359 del Codice Civile. Investimenti
      Infrastrutture non esercita il controllo su Gemina ai sensi dell’art. 93 del TUF.
    </p>
<p>
<strong>D. Deposito presso il Registro delle Imprese</strong>
</p>
<p>
      Le pattuizioni rilevanti del Contratto di Investimento Novativo, il Patto Parasociale, l’Atto di Adesione e la lettera di adesione al Patto Parasociale da parte di Capitalia Partecipazioni sono stati depositati presso il Registro delle Imprese di Milano ai sensi di legge.
    </p>
<p>
      9 marzo 2007
    </p>
<p>
<strong>[GB.2.07.1]