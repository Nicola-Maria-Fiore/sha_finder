<html>
<head>
<title>
      ATLANTIA SPA
    </title>
<meta content="stp" name="subjectList"/>
<meta content="355898" name="linkid"/>
<meta content="ATLANTIA SPA - Estratto dei patti parasociali" name="Description"/>
<meta content="stpatti" name="ss_family"/>
<meta content="ATLANTIA SPA" name="SOCIETA"/>
<meta content="stpatti" name="ss_table"/>
<meta content="2015-06-16" name="date"/>
<meta content="stpatti" name="tipo"/>
<meta content="N;paladini;1419268953188" name="synchro"/>
<meta content="255261" name="codconsob"/>
</head>
<body>
<p>
<b>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</b>
</p>
<p align="center">
<strong>ATLANTIA S.P.A.</strong>
</p>
<p>
      Ai sensi dell’art. 122 del D. Lgs. 24.2.1998, n. 58 (il "<b>Testo Unico</b>") e delle applicabili disposizioni della Delibera Consob n. 11971 del 14.5.1999 (il "<b>Regolamento Emittenti</b>"), le parti del patto parasociale stipulato il 28 gennaio 2005 (le "<b>Parti</b>"), come modificato dal Primo Emendamento sottoscritto in data 8 giugno 2007 (il
      "<b>Patto</b>"), relativo a Schemaventotto S.p.A. ("<b>Schema 28</b>" o la "<b>Società</b>") e ad Atlantia ("<b>Atlantia</b>"), le cui azioni sono quotate sul Mercato Telematico Azionario organizzato e gestito da Borsa Italiana S.p.A., della quale Schema 28 detiene attualmente n. <a id="OLE_LINK157" name="OLE_LINK157">286.427.490 azioni
      ordinarie</a>, pari al 50,1% del capitale sociale, comunicano che in data 28 giugno 2007 sono stati stipulati l’Accordo di Rinnovo del Patto (l’"<b>Accordo di Rinnovo</b>"), nonché il nuovo testo del Patto, come modificato dall’Accordo di Rinnovo (il "<b>Patto Rinnovato</b>"), che entrerà in vigore il 1° gennaio 2008.
    </p>
<p>
<b>1. <u>Azioni e strumenti finanziari oggetto dell’Accordo di Rinnovo e del Patto Rinnovato</u></b>
</p>
<p>
      Il Patto Rinnovato ha ad oggetto tutte le 856.800.000 azioni, del valore nominale unitario di Euro 0,52, rappresentative dell’intero capitale sociale, pari ad Euro 445.536.000, di Schema 28, fermo restando l’obbligo di apportare al Patto Rinnovato tutte le azioni Schema 28 di nuova emissione, nonché tutte le azioni di qualunque categoria, gli strumenti finanziari e tutti
      gli <a id="OLE_LINK31" name="OLE_LINK31">strumenti finanziari partecipativi che dovessero essere emessi da Schema 28 ed i relativi diritti di voto (</a>gli "<b>Strumenti Finanziari</b>").
    </p>
<p>
      A ciascuno dei soci di Schema 28 (i "<b>Partecipanti</b>"), inoltre, è riferibile un quantitativo di Azioni Atlantia proporzionale alla rispettiva percentuale di partecipazione nel capitale di Schema 28.
    </p>
<p>
<b>2. <u>Soggetti aderenti all’Accordo di Rinnovo e al Patto Rinnovato</u></b>
</p>
<p>
      Parti dell’Accordo di Rinnovo e del Patto Rinnovato sono tutti i Partecipanti, nonché Sintonia S.p.A. e Abertis Infraestructuras S.A., che hanno sottoscritto l’Accordo di Rinnovo e il Patto Rinnovato in qualità di controllanti, rispettivamente, <b></b>Sintonia S.A. ("<b>Sintonia</b>") e Acesa Italia S.r.l. al solo fine di garantire l’adempimento delle
      obbligazioni pos<a id="OLE_LINK158" name="OLE_LINK158">te a carico di queste ultime</a>.
    </p>
<p>
      La tabella riportata nel seguito indica per ciascuno dei Partecipanti la rispettiva percentuale di partecipazione al capitale di Schema 28.
    </p>
<table border="1" cellpadding="4" cellspacing="0" width="100%">
<tbody>
<tr>
<td valign="top" width="45%">
<b></b>
<p align="center">
<b>Partecipante</b>
</p>
</td>
<td valign="top" width="28%">
<b></b>
<p align="center">
<b>Numero di Azioni</b>
</p>
</td>
<td valign="top" width="28%">
<b></b>
<p align="center">
<b>Percentuale di Partecipazione</b>
</p>
</td>
</tr>
<tr>
<td valign="top" width="45%">
<p align="left">
              Sintonia S.A.
            </p>
</td>
<td valign="top" width="28%">
<p align="center">
              514.080.000
            </p>
</td>
<td valign="top" width="28%">
<p align="center">
              60,00
            </p>
</td>
</tr>
<tr>
<td valign="top" width="45%">
<p align="left">
              Fondazione Cassa di Risparmio di Torino
            </p>
</td>
<td valign="top" width="28%">
<p align="center">
              114.239.998
            </p>
</td>
<td valign="top" width="28%">
<p align="center">
              13,33
            </p>
</td>
</tr>
<tr>
<td valign="top" width="45%">
<p align="left">
              Acesa Italia S.r.l.
            </p>
</td>
<td valign="top" width="28%">
<p align="center">
              114.239.998
            </p>
</td>
<td valign="top" width="28%">
<p align="center">
              13,33
            </p>
</td>
</tr>
<tr>
<td valign="top" width="45%">
<p align="left">
              Assicurazioni Generali S.p.A.
            </p>
</td>
<td valign="top" width="28%">
<p align="center">
              57.120.002
            </p>
</td>
<td valign="top" width="28%">
<p align="center">
              6,67
            </p>
</td>
</tr>
<tr>
<td valign="top" width="45%">
<p align="left">
              UniCredit Banca D’Impresa S.p.A.
            </p>
</td>
<td valign="top" width="28%">
<p align="center">
              57.120.002
            </p>
</td>
<td valign="top" width="28%">
<p align="center">
              6,67
            </p>
</td>
</tr>
<tr>
<td valign="top" width="45%">
<b></b>
<p align="center">
<b>Totale</b>
</p>
</td>
<td valign="top" width="28%">
<p align="center">
<a id="OLE_LINK1" name="OLE_LINK1">856.800.000</a>
</p>
</td>
<td valign="top" width="28%">
<p align="center">
              100,00
            </p>
</td>
</tr>
</tbody>
</table>
<b> <br/>
</b>
<p>
<b>3. <u>Controllo della società quotata</u></b>
</p>
<p>
      Ragione S.a.p.A. di Gilberto Benetton e C., in quanto controllante Sintonia S.p.A. e, indirettamente, Sintonia, ha il potere di esercitare il controllo sulla Società e, indirettamente, su Atlantia.
    </p>
<p>
<b>4. <u>Contenuto dell’Accordo di Rinnovo e del Patto Rinnovato</u></b>
</p>
<p>
      Si sintetizza nel seguito il contenuto delle più rilevanti pattuizioni di natura parasociale oggetto dell’Accordo di Rinnovo. Fatta eccezione per tali pattuizioni, di seguito sintetizzate, il Patto Rinnovato contiene le medesime pattuizioni di natura parasociale previste dal Patto, già oggetto di altri estratti, dei quali l’ultimo è stato pubblicato in data 16
      giugno 2007 sul quotidiano "Il Sole 24 ore".
    </p>
<p>
<b>a) <u>Rinnovo del Patto</u></b>: l’Accordo di Rinnovo stabilisce che il Patto resti in vigore fino al 31 dicembre 2007 e che il Patto Rinnovato abbia efficacia a partire dal 1° gennaio 2008 e scadenza al 31 dicembre 2008 (la "<b>Nuova Data di Scadenza</b>"). Tenuto conto della Nuova Data di Scadenza, le Parti hanno convenuto di:
    </p>
<ul>
<li>
        sostituire in tutte le clausole del Patto e dei suoi allegati che prevedono termini riferiti ad obblighi e /o impegni delle Parti scadenti nell’anno 2007, termini uguali, ma con scadenza nell’anno 2008, fermo restando che tutti i nuovi termini, scadenti in un giorno non lavorativo bancario si intenderanno prorogati di diritto al giorno seguente non festivo;
      </li>
<li>
        modificare, nel Patto Rinnovato, le clausole del Patto e dei suoi allegati che contengono riferimenti al bilancio di esercizio di Schema 28 al 31 dicembre 2006, sostituendo gli stessi con riferimenti al bilancio di esercizio di Schema 28 al 31 dicembre 2007;
      </li>
<li>
        rinnovare, fino al 31 dicembre 2008, il divieto di alienazione delle Azioni e degli Strumenti Finanziari che dovessero essere emessi da Schema 28 e pertanto di obbligarsi a fare in modo che l’assemblea della Società (da tenersi prima del 31 dicembre 2007) deliberi all’unanimità di modificare l’Articolo 6 dello Statuto di Schema 28 al fine di riflettere la nuova
        data di scadenza del divieto di alienazione.
      </li>
</ul>
<p>
<b>b) <u>Nuove pattuizioni in merito alle procedure di consultazione e di uscita</u></b>: Nell’Accordo di Rinnovo le Parti hanno convenuto:
    </p>
<ol>
<li>
        di prevedere nel Patto Rinnovato che Acesa Italia abbia facoltà di comunicare, in via preliminare, alle altre Parti, a pena di decadenza, entro e non oltre il 31 gennaio 2008, l’intenzione di avvalersi delle procedure di uscita tramite offerta convenzionale, ovvero scissione parziale non proporzionale, stabilendo altresì che, in tale ipotesi, le procedure di consultazione
        siano avviate a far tempo dal 1° febbraio 2008 e tutti i termini e le date previsti dai paragrafi relativi alle procedure di consultazione e di uscita si intendano modificati in conformità a quanto indicato in un allegato all’Accordo di Rinnovo e al Patto Rinnovato;
      </li>
<li>
        di attribuire a Fondazione, tenuto conto dei vincoli di legge e regolamentari che potrebbero impedirle di avvalersi della procedura di uscita tramite scissione parziale non proporzionale, la facoltà di chiedere alle altre Parti, entro il 15 ottobre 2007, di avvalersi di modalità alternative di uscita che non determinino oneri aggiuntivi, ovvero conseguenze negative di qualsiasi
        natura a carico degli altri Partecipanti e/o della Società, restando inteso che, in tale ipotesi, le altre Parti concorderanno con Fondazione entro il 30 novembre 2007 il contenuto delle modifiche da apportare a tal fine al Patto Rinnovato e, ove necessario, allo statuto della Società. Qualora Fondazione non chieda di avvalersi di tali modalità alternative entro il termine
        del 15 ottobre 2007, ovvero tali modalità alternative non siano realizzabili senza determinare oneri aggiuntivi, ovvero conseguenze negative di qualsiasi natura a carico degli altri Partecipanti e/o della Società, Fondazione potrà avvalersi della procedura di uscita attualmente prevista per la stessa dal Patto, quale descritta nell’estratto del Patto pubblicato da
        ultimo in data 16 giugno 2007 sul quotidiano "Il Sole 24 ore", nonché consultabile sul sito <i>internet</i> di Consob;
      </li>
<li>
        di inserire nel Patto Rinnovato un nuovo paragrafo ai sensi del quale nell’eventualità in cui tutti i Partecipanti comunichino, in sede di consultazione, l’intenzione di avvalersi di una delle modalità di uscita dalla compagine sociale di Schema 28 previste dal Patto Rinnovato, Sintonia non potrà avvalersi di tali modalità di uscita e quindi, Sintonia, se
        tutti gli altri Partecipanti siano usciti dalla compagine sociale di Schema 28, resterà azionista della Società, ferma restando la facoltà di esercitare il diritto di recesso dal Patto Rinnovato, con effetto dalla data in cui resterà unica azionista della Società.
      </li>
</ol>
<p>
<b>5. <u>Deposito dell’Accordo di Rinnovo e del Patto Rinnovato</u></b>
</p>
<p>
      L’Accordo di Rinnovo ed il Patto Rinnovato saranno depositati entro il 13 luglio 2007 presso il Registro delle Imprese di Roma e di Torino.
    </p>
<p>
      7 luglio 2007
    </p>
<p>
<strong>[AF.3.07.1]