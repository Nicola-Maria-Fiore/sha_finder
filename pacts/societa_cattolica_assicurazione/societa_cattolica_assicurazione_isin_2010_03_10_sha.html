/strong>
</p>
<hr/>
<p align="center">
       <strong>SOCIETA' CATTOLICA DI ASSICURAZIONE SCARL</strong>
</p>
<p>
<strong>1. Premesse.</strong>
</p>
<p>
      Ai sensi dell'art. 122 del Testo Unico e degli artt. 127 e seguenti del Regolamento Consob, si rende noto il contenuto di un Accordo Quadro (di seguito anche "l'Accordo") perfezionatosi in data 15 marzo 2007, in esecuzione di quanto previsto nel Protocollo d'intesa sottoscritto lo scorso 26 gennaio, tra la Società Cattolica di Assicurazione Società
      Cooperativa, corrente in Verona, Lungadige Cangrande 16, emittente azioni quotate al Mercato Telematico Azionario organizzato e gestito da Borsa Italiana S.p.A. (di seguito "Cattolica") e Banca Popolare di Vicenza, corrente in Vicenza, via Battaglione Framarin 18 (di seguito "BPVI"; Cattolica e BPVI singolarmente una "Parte" e collettivamente le
      "Parti"), avente ad oggetto la realizzazione di rapporti di <em>partnership</em> strategica di natura industriale e societaria di lungo periodo (la "Partnership"), per l'ipotesi in cui alcune pattuizioni di tale Accordo debbano essere considerate rilevanti ai sensi dell'art. 122 del Testo Unico.
    </p>
<p>
      La Partnership implica la realizzazione di un rapporto di collaborazione attraverso la condivisione delle competenze di ciascuna delle Parti in tre settori distinti, ed esattamente:
    </p>
<p>
      (A) Assicurazione Vita e Previdenza (i "Rami Vita");<br/>
      (B) Assicurazione Danni (i "Rami Danni");<br/>
      (C) Servizi Bancari e Finanziari (il "Settore Bancario-Finanziario").
    </p>
<p>
      Si precisa che, in tale ambito, le Parti hanno individuato le seguenti Società Prodotto, che saranno compartecipate in misura paritetica da Cattolica e BPVI, ma soggette al consolidamento in capo all'una o all'altra delle Parti in relazione ai rispettivi ambiti di attività e tramite cui troverà realizzazione la Partnership:
    </p>
<ul>
<li>
        ABC Assicura S.p.A.
      </li>
<li>
        Verona Gestioni SGR S.p.A.
      </li>
<li>
        Berica Vita S.p.A.
      </li>
<li>
        Vicenza Life Ltd
      </li>
<li>
        B.P.VI. Fondi SGR S.p.A
      </li>
<li>
        una società di nuova costituzione che svolgerà attività di mediazione creditizia
      </li>
</ul>
<p>
      Con l'Accordo sottoscritto in data 15 marzo 2007, le Parti hanno inteso concentrare e consolidare in un unico atto negoziale le intese raggiunte e disciplinare gli accordi in ordine agli obblighi delle Parti ed alle modalità con cui dare concreta realizzazione alla Partnership.
    </p>
<p>
<strong>2. Società i cui strumenti finanziari sono oggetto dell'Accordo.</strong>
</p>
<p>
      Società Cattolica di Assicurazione Società Cooperativa, con sede in Verona, Lungadige Cangrande 16, emittente azioni quotate al Mercato Telematico Azionario organizzato e gestito da Borsa Italiana S.p.A..
    </p>
<p>
<strong>3. Soggetti stipulanti l'Accordo.</strong>
</p>
<p>
      (i) Società Cattolica di Assicurazione Società Cooperativa, con sede in Verona, Lungadige Cangrande 16, Cod. Fisc. 00320160237, emittente azioni quotate al Mercato Telematico Azionario organizzato e gestito da Borsa Italiana S.p.A..
    </p>
<p>
      (ii) Banca Popolare di Vicenza, corrente in Vicenza, via Battaglione Framarin 18, Cod. Fisc. 00204010243.
    </p>
<p>
<strong>4. Tipo di Accordo.</strong>
</p>
<p>
      Le pattuizioni che potrebbero essere rilevanti ai sensi dell'art. 122 del Testo Unico contenute nell'Accordo sono riconducibili alle fattispecie di cui all'art. 122, comma primo e comma quinto, lett. a), b) e c) del Testo Unico.
    </p>
<p>
<strong>5. Il contenuto dell'Accordo</strong>
</p>
<p>
      5.1. <u>Le Pattuizioni relative alla <em>governance</em> di Cattolica</u>
</p>
<p>
      La partecipazione di BPVI alla <em>governance</em> di Cattolica sarà realizzata come segue:
    </p>
<p>
      (a) il Consiglio di Amministrazione di Cattolica convocherà, per una data non successiva al 30 aprile 2007, l'assemblea in sede ordinaria e straordinaria avente, tra l'altro, all'ordine del giorno:
    </p>
<p>
      (i) la nomina, tra gli altri, dei due amministratori cooptati, su designazione di BPVI ed in esecuzione del citato Protocollo d'Intesa, in occasione della seduta del Consiglio di amministrazione di Cattolica del 22 febbraio 2007, nonché la nomina di un sindaco effettivo designato da BPVI;
    </p>
<p>
      (ii) l'approvazione di modifiche allo Statuto di Cattolica, al fine di prevedere, in particolare:
    </p>
<ul>
<li>
        la presenza, nel Consiglio di amministrazione di Cattolica, di due consiglieri residenti nella provincia di Vicenza, nonché la presentazione, in occasione dell'elezione degli amministratori, da parte del Consiglio di amministrazione di Cattolica, di una lista in cui BPVI indichi i due candidati residenti in provincia di Vicenza, dei quali uno con le funzioni di Vice Presidente;
      </li>
<li>
        la presentazione a cura del Consiglio di amministrazione di Cattolica, in occasione di ogni rinnovo del Collegio sindacale, di una lista di candidati che contenga un candidato alla carica di sindaco effettivo designato dalla BPVI;
      </li>
<li>
        quorum deliberativi rafforzati (un decimo dei soci), in relazione alle deliberazioni dell'assemblea dei soci aventi ad oggetto la proposta di modifica degli articoli dello Statuto di Cattolica che disciplinano: <em>(i)</em> la composizione territoriale del Consiglio di amministrazione; <em>(ii)</em> la durata della carica degli amministratori; <em>(iii)</em> la formazione e la
        presentazione delle liste da proporre all'assemblea dei soci relativamente alla nomina dei membri del Consiglio stesso; <em>(iv)</em> la nomina di un Vice Presidente scelto tra i consiglieri designati da BPVI; <em>(v)</em> il quorum ultralegale per le delibere del Consiglio; <em>(vi)</em> la formazione e la presentazione da parte del Consiglio della lista da proporre all'assemblea
        dei soci relativamente alla nomina dei Sindaci e la designazione, in tale lista, di un Sindaco effettivo da parte di BPVI; <em>(vii)</em> gli aumenti di capitale sociale con esclusione del diritto di opzione eventualmente riservati a Banche o a società appartenenti a Gruppi bancari; la previsione di tali <em>quorum</em> deliberativi rafforzati, per espressa previsione statutaria,
        cesserà automaticamente di avere efficacia il 30 giugno 2018;
      </li>
<li>
        quorum deliberativi rafforzati per le delibere da assumersi in Consiglio di amministrazione di Cattolica ed aventi ad oggetto: <em>(i)</em> le proposte, da sottoporre all'assemblea, di modifica degli articoli dello statuto sopra indicati, nonché degli articoli relativi alla votazione e nomina degli amministratori, alla sostituzione degli amministratori, ai requisiti di
        eleggibilità degli amministratori; <em>(ii)</em> la modifica della lista da presentare all'Assemblea da parte del Consiglio di Amministrazione per la nomina degli amministratori e di quella per la nomina dei Sindaci; <em>(iii)</em> la convocazione dell'assemblea per deliberare circa aumenti di capitale sociale con esclusione del diritto di opzione eventualmente riservati a
        Banche o a società appartenenti a Gruppi bancari.
      </li>
</ul>
<p>
      (iii) l'approvazione della delibera di aumento di capitale sociale, con emissione di nn. 6.462.440 azioni e con esclusione del diritto di opzione ai sensi, per gli effetti e con le modalità previste dall'art. 2524 del codice civile, nonchè dagli artt. 158 d.lgs. n. 58/1998 e 72 Regolamento Consob n. 11971 e successive modificazioni, concernente la disciplina degli
      emittenti, riservato a BPVI e/o alle società sue controllate, da eseguire in due <em>tranches</em>, in modo tale che BPVI, indipendentemente da altre quote di Cattolica comunque possedute – a seguito della sottoscrizione della prima <em>tranche</em>– acquisisca in sottoscrizione, direttamente o anche indirettamente, in un primo tempo, una quota pari all'8% del capitale
      sociale di Cattolica e – a seguito dell'eventuale sottoscrizione di una seconda <em>tranche</em> – possa acquisire in sottoscrizione una ulteriore quota di partecipazione, in modo da acquisire in sottoscrizione una quota complessivamente pari al 12% del capitale sociale di Cattolica.
    </p>
<p>
      La seconda <em>tranche</em> dell'aumento di capitale potrà essere sottoscritta da BPVI e/o da sue società controllate a decorrere dal 1° luglio 2010 ed entro e non oltre il termine di trenta giorni successivi (e comunque entro il 10° giorno lavorativo successivo al rilascio delle necessarie autorizzazioni), a condizione che nessuna delle Parti abbia esercitato il
      diritto di recesso di cui al successivo punto 5.3.
    </p>
<p>
      (b) il Consiglio di Amministrazione di Cattolica dovrà riunirsi subito dopo la riunione assembleare convocata ai sensi del precedente punto (a) e prima dell'inizio del termine di sottoscrizione della prima <em>tranche</em> dell'aumento di capitale per nominare il Presidente di BPVI – nel frattempo, nominato amministratore di Cattolica dall'assemblea di Cattolica
      – alla carica di Vice Presidente di Cattolica.
    </p>
<p>
      (c) Cattolica si impegna, fino a quando BPVI non abbia sottoscritto la prima <em>tranche</em> dell'aumento di capitale e comunque fino al 31 dicembre 2007, a non esercitare e a fare in modo che il Consiglio di amministrazione della stessa Cattolica non eserciti la delega all'aumento del capitale sociale conferita all'organo amministrativo dall'assemblea straordinaria in data
      29 aprile 2006, e a non proporre e/o deliberare aumenti di capitale, consultandosi comunque preventivamente con BPVI in relazione ad eventuali proposte di aumento di capitale sociale di Cattolica.
    </p>
<p>
      5.2 <u>Le pattuizioni relative alla disponibilità della partecipazione di BPVI in Cattolica<strong><a href="#1"><sup><font color="#0000ff">1</font></sup></a></strong></u>
</p>
<p>
      BPVI si impegna a mantenere, sino al 5 settembre 2010, sia pure approssimativamente, un numero di azioni Cattolica pari almeno a quello complessivamente riveniente dalla sottoscrizione delle tranche dell’aumento di capitale di cui al precedente punto 5.1.(a).(iii); l’efficacia di tale impegno sarà automaticamente prorogata di ulteriori tre anni nel caso in cui nessuna delle
      Parti abbia manifestato per iscritto la volontà di porre fine al sopra menzionato impegno entro il 30 giugno 2010.
    </p>
<p>
      5.3 <u>Le pattuizioni relative alla durata, al rinnovo ed al recesso dall'Accordo.</u>
</p>
<p>
      L'Accordo avrà una durata di anni 5 (cinque), a partire dalla data del <em>Closing</em>, intendendosi per tale il decimo giorno lavorativo successivo al rilascio dell'ultima delle autorizzazioni necessarie da parte delle Autorità competenti (fatta eccezione per alcune pattuizioni dell'Accordo, tra le quali quelle sopra riportate sub 5.1., efficaci dalla data della
      sottoscrizione dell'Accordo), fermo restando che, nell'ipotesi in cui le predette autorizzazioni non dovessero essere rilasciate entro il termine essenziale del 31 dicembre 2007, l'Accordo non avrà alcuna efficacia e le Parti saranno liberate da ogni loro obbligo al riguardo<strong><a href="#2"><sup><u><font color="#0000ff">2</font></u></sup></a></strong>. L'Accordo si
      risolve, inoltre, anticipatamente, qualora l'assemblea di Cattolica, convocata ai sensi del precedente paragrafo 5.1 (a), non assuma le delibere di cui ai precedenti punti 5.1 (a), (i), (ii) e (iii).
    </p>
<p>
      Qualora, alla scadenza del quinto anno, nessuna delle Parti abbia manifestato per iscritto espressa volontà contraria, entro il sesto mese precedente la scadenza, l'efficacia dell'Accordo sarà automaticamente prorogata di ulteriori cinque anni.
    </p>
<p>
      Sono altresì previste le seguenti cause di recesso anticipato:
    </p>
<p>
      (i) L'Accordo potrà cessare anticipatamente rispetto al precedente termine mediante recesso da comunicarsi entro e non oltre il 30.06.2010, la cui efficacia si produrrà comunque alla data del 31.12.2010, qualora una delle due Parti ritenga, autonomamente e discrezionalmente, che non sia di suo interesse la prosecuzione della Partnership;
    </p>
<p>
      (ii) Cattolica potrà, in qualunque momento e fase della Partnership, recedere unilateralmente dall'Accordo, nel caso in cui BPVI deliberasse la trasformazione della propria forma giuridica cooperativa o procedesse ad una fusione per sua incorporazione in altra banca o società finanziaria che non abbia la forma cooperativa.
    </p>
<p>
      L'Accordo potrà cessare anticipatamente al verificarsi di uno stallo decisionale, su determinate materie già individuate dalle Parti, nel consiglio di amministrazione o nell'assemblea delle Società Prodotto.
    </p>
<p>
      L'Accordo potrà altresì cessare anticipatamente al verificarsi dello scioglimento anche di uno solo dei seguenti contratti stipulati dalle Parti e/o dalle Società Prodotto e funzionali alla realizzazione della Partnership: Contratti di Distribuzione; Contratti di Gestione Patrimoniale; Contratti di Segnalazione; Contratti di Distribuzione di Fondi.
    </p>
<p>
<strong>6. Effetti della cessazione dell'Accordo</strong>
</p>
<p>
      La risoluzione dell'Accordo, il suo mancato rinnovo e/o la cessazione anticipata comporteranno, tra l'altro:
    </p>
<ul>
<li>
        la cessazione di tutte le rappresentanze e le tutele di BPVI nella gestione e nel funzionamento di Cattolica. In particolare i due amministratori ed il sindaco effettivo di Cattolica designati da BPVI dovranno dimettersi immediatamente dalle cariche sociali ricoperte da Cattolica;
      </li>
<li>
        l'impegno per BPVI, anche per conto delle società controllate, a prestare in ogni sede sociale, inclusa quella assembleare, il consenso al fine dell'eliminazione ovvero modificazione di ogni e qualsivoglia clausola dello statuto di Cattolica, ove ritenuto opportuno da Cattolica;
      </li>
<li>
        BPVI potrà discrezionalmente decidere di mantenere o vendere, in tutto o in parte, la partecipazione rinveniente dalla sottoscrizione dell'aumento di capitale (di cui sopra sub 5.1.(a)(iii)) posseduta in Cattolica direttamente o tramite sue società controllate. Nel caso BPVI ritenesse di alienare tutta la sua partecipazione azionaria in Cattolica, ovvero una parte di essa
        purché superiore al 3% del capitale sociale della Cattolica, dovrà comunicarlo a Cattolica, la quale potrà, entro 30 giorni di calendario da tale comunicazione, inviare a BPVI un'offerta di acquisto da parte di terzi dell'intera quota azionaria che BPVI intenda vendere al maggiore tra: (i) i prezzi pagati dalle società del Gruppo BPVI nella sottoscrizione
        dell'Aumento di Capitale, rivalutati di un rendimento finanziario pari al tasso Euribor a 12 mesi, rilevato il primo giorno di ciascun anno, maggiorato di uno spread dello 0,5%; (ii) la media ponderata dei prezzi ufficiali registrati dalle azioni Cattolica nei 3 (tre) mesi antecedenti la data di cessazione dell'Accordo. BPVI potrà, a sua discrezione, accettare l'offerta
        pervenuta da Cattolica, oppure vendere a terzi purché a un prezzo pari o superiore a quello indicato nell'offerta ricevuta da Cattolica, oppure mantenere la propria partecipazione azionaria in Cattolica. In ogni caso, BPVI sarà libera di vendere la partecipazione in Cattolica, ove quest'ultima non facesse pervenire l'offerta entro il predetto termine di 30 giorni,
        oppure ove la garanzia che debba accompagnare l'offerta non dia certezza di pronta e sicura liquidità.
      </li>
</ul>
<p>
      Le pattuizioni di cui al presente paragrafo avranno efficacia per 2 (due) anni dalla data di cessazione dell'Accordo.
    </p>
<p>
<strong>7. Deposito dell'Accordo.</strong>
</p>
<p>
      Copia delle pattuizioni contenute nell'Accordo (in ipotesi rilevanti ai sensi dell'art. 122 del Testo Unico) sarà depositata presso il Registro delle Imprese di Verona ai sensi di legge.
    </p>
<p>
      ____________________<br/>
      Note:<br/>
<br/>
      (<a class="anchor" id="1" name="1">1</a>) Con accordo in data  4-5 marzo 2010, le Parti hanno fissato al 30 giugno 2010 il termine convenzionalmente previsto per il preavviso per porre fine all’impegno di lock up sulla partecipazione di Banca Popolare di Vicenza in Società Cattolica di Assicurazione, così allineandolo con quello di preavviso per il recesso anticipato
      dall’Accordo Quadro medesimo.
    </p>
<p>
      (<a class="anchor" id="2" name="2">2</a>) A seguito dell'adozione, da parte dell'assemblea della Società Cattolica di Assicurazione del 28 aprile 2007, delle delibere di cui ai punti  5.1, lett. (a), (i), (ii) e (iii), nonchè del rilascio di tutte le autorizzazioni necessarie da parte delle Autorità competenti, in data 5 settembre 2007 è stato perfezionato
      tra le Parti il Closing e tutte le pattuizioni dell'Accordo Quadro hanno assunto piena efficacia.
    </p>
<p align="left">
      10 marzo 2010
    </p>
<p align="left">
<strong>[SS.2.10.1]