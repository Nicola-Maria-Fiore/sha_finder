<html>
<head>
<title>
      SOCIETA' CATTOLICA DI ASSICURAZIONE SOCIETA' COOPERATIVA
    </title>
<meta content="stp" name="subjectList"/>
<meta content="312686" name="linkid"/>
<meta content="SOCIETA' CATTOLICA DI ASSICURAZIONE SOCIETA' COOPERATIVA - Estratto del patto parasociale" name="Description"/>
<meta content="stpatti" name="ss_family"/>
<meta content="SOCIETA' CATTOLICA DI ASSICURAZIONE SC" name="SOCIETA"/>
<meta content="stpatti" name="ss_table"/>
<meta content="2020-10-28" name="date"/>
<meta content="stpatti" name="tipo"/>
<meta content="N;paladini;1601563064075" name="synchro"/>
<meta content="36259" name="codconsob"/>
</head>
<body>
<p align="left">
<strong>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</strong> 
    </p>
<p align="center">
<strong>SOCIETA' CATTOLICA DI ASSICURAZIONE SCARL</strong>
</p>
<p>
<strong>1. Premesse.</strong>
</p>
<p>
      Ai sensi dell’art. 122 del Testo Unico e degli artt. 127 e seguenti del Regolamento Consob, si rende noto il contenuto di un Protocollo d’Intesa (di seguito anche il "Protocollo") perfezionatosi in data 26 gennaio 2007 tra la Società Cattolica di Assicurazione Società Cooperativa, corrente in Verona, Lungadige Cangrande 16, emittente azioni quotate al Mercato
      Telematico Azionario organizzato e gestito da Borsa Italiana S.p.A. (di seguito "Cattolica") e Banca Popolare di Vicenza, corrente in Vicenza, via Battaglione Framarin 18 (di seguito "BPVI"; Cattolica e BPVI singolarmente una "Parte" e collettivamente le "Parti"), avente ad oggetto l’impegno ad avviare un rapporto di <i>partnership</i>
      strategica di natura industriale e societaria di lungo periodo (la "Partnership"), per l’ipotesi in cui alcune pattuizioni di tale accordo debbano essere considerate rilevanti ai sensi dell’art. 122 del Testo Unico.
    </p>
<p>
      La Partnership implica la realizzazione di un rapporto di collaborazione attraverso la condivisione delle competenze di ciascuna delle Parti in tre settori distinti, ed esattamente:
    </p>
<p>
      (A) Assicurazione Vita e Previdenza (i "Rami Vita");
    </p>
<p>
      (B) Assicurazione Danni (i "Rami Danni");
    </p>
<p>
      (C) Servizi Bancari e Finanziari (il "Settore Bancario-Finanziario").
    </p>
<p align="left">
<b>2. Società i cui strumenti finanziari sono oggetto del Protocollo.</b>
</p>
<p>
      Società Cattolica di Assicurazione Società Cooperativa, con sede in Verona, Lungadige Cangrande 16, emittente azioni quotate al Mercato Telematico Azionario organizzato e gestito da Borsa Italiana S.p.A..
    </p>
<p align="left">
<b>3. Soggetti stipulanti il Protocollo.</b>
</p>
<p>
      (i) Società Cattolica di Assicurazione Società Cooperativa, con sede in Verona, Lungadige Cangrande 16, Cod. Fisc. 00320160237, emittente azioni quotate al Mercato Telematico Azionario organizzato e gestito da Borsa Italiana S.p.A..
    </p>
<p>
      (ii) Banca Popolare di Vicenza, corrente in Vicenza, via Battaglione Framarin 18, Cod. Fisc. 00204010243.
    </p>
<p align="left">
<b>4. Tipo di accordo.</b>
</p>
<p>
      Le pattuizioni che potrebbero essere rilevanti ai sensi dell’art. 122 del Testo Unico contenute nel Protocollo sono riconducibili alle fattispecie di cui all’art. 122, comma primo e comma quinto, lett. b) e c) del Testo Unico. Il Protocollo ha efficacia obbligatoria tra le Parti e le pattuizioni previste dal Protocollo dovranno essere recepite negli Accordi Definitivi , secondo
      quanto meglio <i>infra</i> descritto al successivo paragrafo 6, salva l’esecuzione, entro il 28 febbraio 2007, di quanto previsto al successivo paragrafo 5.1 (a).
    </p>
<p align="left">
<b>5. Il contenuto del Protocollo</b>
</p>
<p align="left">
      5.1. <u>Le Pattuizioni relative alla <i>governance</i> di Cattolica</u>
</p>
<p>
      La partecipazione di BPVI alla <i>governance</i> di Cattolica sarà realizzata come segue:
    </p>
<p>
      (a) il Consiglio di Amministrazione di Cattolica entro il 28 febbraio 2007 coopterà per sostituzione due componenti designati da BPVI e, precisamente, il Presidente e il Direttore Generale di BPVI;
    </p>
<p>
      (b) il Consiglio di Amministrazione di Cattolica convocherà, per una data non successiva al 30 aprile 2007, l’assemblea in sede ordinaria e straordinaria avente, tra l’altro, all’ordine del giorno:
    </p>
<p>
      (i) la conferma dei due amministratori cooptati, nonché la nomina di un sindaco effettivo designato da BPVI;
    </p>
<p>
      (ii) la modifica dello Statuto di Cattolica al fine di introdurre un "Comitato Nomine" che assicuri la presentazione all’Assemblea di Cattolica, nell’unica lista presentata dal Consiglio all’assemblea, della proposta di nomina di esponenti del Gruppo BPVI alle cariche di amministratori e sindaci di Cattolica; il Comitato Nomine dovrà avere almeno un
      amministratore o componente che sia stato designato da BPVI il quale avrà il potere di designare i due consiglieri e il sindaco espressione del Gruppo BPVI che dovranno essere inseriti nella lista proposta dal Comitato all’assemblea per le nomine. Le Parti in buona fede negozieranno il testo della relativa clausola statutaria in sede di Accordi Definitivi;
    </p>
<p>
      (iii) la modifica dello Statuto di Cattolica al fine di prevedere:
    </p>
<ul>
<li>
        un <i>quorum</i> deliberativo qualificato del Consiglio di Amministrazione per le proposte di modifica statutaria, da parte dell’assemblea, relative all’istituzione e al funzionamento del "Comitato Nomine", al quorum qualificato per le delibere dell’organo amministrativo relative all’istituzione e al funzionamento del suddetto "Comitato Nomine",
        nonché alla convocazione dell’assemblea per deliberare aumenti di capitale con esclusione del diritto di opzione eventualmente riservati a Banche o a società appartenenti a Gruppi Bancari;
      </li>
<li>
        un <i>quorum</i> deliberativo rafforzato (un decimo dei soci) per le deliberazioni assunte dall’assemblea straordinaria relative alle proposte di cui sopra;
      </li>
</ul>
<p>
      (iv) la proposta di approvazione di un aumento di capitale, con esclusione del diritto di opzione ai sensi, per gli effetti e con le modalità previste dall’art. 2524 del codice civile, nonché degli artt. 158 del Testo Unico e 72 del Regolamento Consob riservato alla BPVI ed alle sue controllate, da eseguire in 2 <i>tranches</i>, in modo tale che BPVI abbia una quota pari
      all’8% a seguito della prima <i>tranche</i> e del 12% a seguito della seconda <i>tranche</i>.
    </p>
<p>
      La prima <i>tranche</i> dovrà essere sottoscritta a decorrere dall’iscrizione della delibera di aumento al registro delle imprese.
    </p>
<p>
      La seconda <i>tranche</i> potrà essere sottoscritta a decorrere dal 1/07/2010, a condizione che nessuna delle Parti abbia esercitato il diritto di recesso di cui al successivo punto 5.3.
    </p>
<p>
      Il prezzo di sottoscrizione della prima <i>tranche</i> sarà pari al valore medio fra: (a) la media aritmetica dei "prezzi ufficiali" (come rilevati attraverso Borsa Italiana) registrati dalle azioni Cattolica nei tre mesi antecedenti la data di sottoscrizione del Protocollo e (b) la media ponderata dei "prezzi ufficiali" (come rilevati attraverso Borsa Italiana)
      registrati dalle azioni Cattolica nei tre mesi antecedenti la data di sottoscrizione del presente Protocollo. Il prezzo di sottoscrizione della seconda <i>tranche</i> sarà pari alla media ponderata dei "prezzi ufficiali" (come rilevati attraverso Borsa Italiana) registrati dalle azioni Cattolica nei sei mesi antecedenti la data di inizio del periodo di sottoscrizione di tale
      <i>tranche</i>;
    </p>
<p>
      (c) il Consiglio di Amministrazione di Cattolica, nella prima riunione successiva all’assemblea convocata ai sensi del precedente punto (b), nominerà il Presidente della BPVI (confermato amministratore di Cattolica) alla carica di Vice Presidente di Cattolica;
    </p>
<p>
      (d) In ogni caso di cessazione della Partnership ovvero del Protocollo, secondo quanto <i>infra</i> indicato:
    </p>
<p>
      (i) BPVI sarà tenuta a prestare il consenso in ogni sede, anche assembleare, al fine della eliminazione/modificazione, ove ritenuta opportuna da Cattolica, di ogni e qualsivoglia clausola dello Statuto di Cattolica;
    </p>
<p>
      (ii) verranno contestualmente a cessare tutte le rappresentanze e le tutele di BPVI nella gestione e nel funzionamento di Cattolica, salvo diverso accordo delle Parti.
    </p>
<p>
      5.2 <u>Le pattuizioni relative alla disponibilità della partecipazione di BPVI in Cattolica</u>
</p>
<p>
      Per tutta la durata della Partnership, BPVI si impegna a mantenere, sia pure approssimativamente, un numero di azioni Cattolica pari almeno a quello rinveniente dalla sottoscrizione dell’aumento di capitale di cui al precedente punto 5.1.(b)(iv).
    </p>
<p>
      In caso di cessazione della Partnership, qualora BPVI ritenesse di dover alienare tutta o la parte superiore al 3% del capitale di Cattolica dovrà comunicarlo a quest’ultima, la quale potrà entro 30 giorni di calendario da tale comunicazione inviare a BPVI un’offerta di acquisto da parte di terzi al maggiore tra: (i) i prezzi pagati dalle società del Gruppo BPVI
      nella sottoscrizione dell’aumento di capitale di cui al precedente paragrafo 5.1.(b) (iv) rivalutati di un rendimento finanziario che le Parti concorderanno; (ii) la media ponderata dei prezzi ufficiali registrati dalle azioni Cattolica nei tre mesi antecedenti la data di cessazione della Partnership. BPVI potrà, a sua discrezione, accettare l’offerta pervenuta da
      Cattolica, oppure vendere a terzi purché a un prezzo pari o superiore a quello indicato nell’offerta ricevuta da Cattolica. In ogni caso BPVI sarà libera di vendere la partecipazione in Cattolica, ove quest’ultima non facesse pervenire l’offerta entro il predetto termine di 30 giorni. L’impegno di cui al presente paragrafo avrà durata ed efficacia per
      due anni dalla data di cessazione della Partnership.
    </p>
<p>
      5.3 <u>Le pattuizioni relative alla durata, al rinnovo ed al recesso dalla Partnership</u>.
    </p>
<p>
      La Partnership avrà una durata di anni 5 (cinque), a partire dalla data di integrale adempimento di quanto previsto negli Accordi Definitivi (la "<b>Durata Iniziale"</b>), rinnovati automaticamente per altri 5 (cinque) anni, salvo disdetta di una delle Parti in caso di giustificate e comprovate cause oggettive per una delle stesse da comunicarsi all’altra Parte almeno 6
      (sei) mesi prima della scadenza della Durata Iniziale.
    </p>
<p>
      Sono altresì previste le seguenti cause di recesso anticipato:
    </p>
<p>
      (i) la Partnership, con tutti gli Accordi Definitivi, potrà anticipatamente cessare rispetto alla Durata Iniziale (la "<b>Cessazione</b> <b>Anticipata</b>") mediante recesso da comunicarsi entro e non oltre il 30.06.2010, la cui efficacia si produrrà comunque alla data del 31.12.2010;
    </p>
<p>
      (ii) Cattolica potrà, in qualunque momento e fase della Partnership, recedere unilateralmente da tutti gli Accordi Definitivi (e non da uno o alcuni di essi), nel caso in cui BPVI deliberasse la trasformazione della propria forma giuridica cooperativa o procedesse ad una fusione per sua incorporazione in altra banca o società finanziaria.
    </p>
<p>
<b>6. Accordi Definitivi</b>
</p>
<p>
      Le Parti si sono impegnate a negoziare in buona fede, concordare e a stipulare entro e non oltre il 15.03.2007 gli Accordi Definitivi che disciplineranno la Partnership.
    </p>
<p>
      Gli Accordi Definitivi avranno efficacia non appena possibile, subordinatamente al rispetto dei requisiti regolamentari e autorizzativi (nonché al compimento di quanto previsto al punto 5.1.(a), (b) e (c)), e comunque con data identica per ognuno di essi indicativamente entro il 30.12.2007, data entro la quale verranno poste in essere tutte le azioni necessarie al compimento più
      pieno e completo di quanto previsto negli Accordi Definitivi stessi (il "<b>Closing</b>").
    </p>
<p align="left">
<b>7. Efficacia e Durata del Protocollo</b>
</p>
<p>
      Il Protocollo cesserà di avere efficacia al primo dei seguenti eventi:
    </p>
<p>
      (a) alla stipula degli Accordi Definitivi, che si intenderanno interamente sostitutivi del Protocollo ;
    </p>
<p>
      (b) qualora l’assemblea non approvi le delibere indicate al punto 5.1 (b);
    </p>
<p>
      (c) alla data del 31.12.2007, qualora a tale data il Protocollo non sia ancora cessato per il verificarsi di quanto previsto alle lettere (a) e (b) che precedono.
    </p>
<p align="left">
<b>8. Deposito del Protocollo d’Intesa.</b>
</p>
<p>
      Copia delle pattuizioni contenute nel Protocollo (in ipotesi rilevanti ai sensi dell’art. 122 del Testo Unico) sarà depositata presso il Registro delle Imprese di Verona ai sensi di legge.
    </p>
<p>
      2 febbraio 2007
    </p>
<p>
<strong>[SS.1.07.1]