<html>
<head>
<title>
      LOCAT SPA - Estratto dei patti parasociali
    </title>
<meta content="stp" name="subjectList"/>
<meta content="147367" name="linkid"/>
<meta content="LOCAT SPA - Estratto dei patti parasociali" name="Description"/>
<meta content="stpatti" name="ss_family"/>
<meta content="LOCAT SPA" name="societa"/>
<meta content="stpatti" name="ss_table"/>
<meta content="2002-07-09" name="date"/>
<meta content="stpatti" name="tipo"/>
<meta content="N;consob;1098894800683" name="synchro"/>
<meta content="7058" name="codconsob"/>
</head>
<body>
<p>
<b>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</b>
</p>
<p align="center">
<b>LOCAT S.P.A.</b>
</p>
<p>
      Con riferimento all'accordo parasociale stipulato, in data 19 dicembre 1997, tra UniCredito Italiano SpA e Rolo Banca 1473 SpA, avente ad oggetto la gestione di Locat SpA, pubblicato, ai sensi delle disposizioni vigenti, in data 20 dicembre 1997, le cui variazioni delle quote detenute dalle Parti in Locat e verificatesi successivamente alla stipula del Patto sono state pubblicate in
      data 14 gennaio 1999, 11 dicembre 1999 e 22 dicembre 2000, si riporta di seguito l'estratto dell'accordo nella versione modificata, per effetto delle variazioni apportate al citato accordo dalle Parti in data 20 marzo 2001. Si comunica inoltre che, non avendo le Parti fatto valere nei termini previsti il diritto di recesso, i patti in oggetto, alla scadenza del 1 luglio 2001, si
      intenderanno tacitamente rinnovati per un ulteriore triennio.
    </p>
<p>
<strong><em><u>1) Tipo di accordo e relative finalità</u></em></strong>
</p>
<p>
      UniCredito Italiano SpA (di seguito indicato come "UniCredit") e Rolo Banca 1473 SpA (di seguito indicata come il "Rolo") rendono noto che in data 18/12/97 è stato stipulato un patto parasociale avente ad oggetto azioni della Locat SpA (di seguito indicata come "Locat"), società riveniente dalla fusione per incorporazione della Credit Leasing SpA e
      della Locat - Locazione Attrezzature SpA in Isefi SpA.
    </p>
<p>
      Finalità dell'accordo è assicurare unicità di indirizzo alla gestione sociale della "Locat" e stabilità all'assetto azionario, nonchè agevolare "UniCredit", in qualità di Capogruppo, l'espletamento dell'attività di direzione e coordinamento.
    </p>
<p>
<strong><em><u>2) Soggetti aderenti all'accordo</u></em></strong>
</p>
<p>
      Aderiscono all'accordo:
    </p>
<ul>
<li>
        "UniCredit", con l'intera partecipazione posseduta, pari a n. 294.436.746 azioni, rappresentanti, il 70% del totale delle azioni conferite ed il 54,52% del capitale sociale della "Locat", costituito da n. 540.026.964 azioni ordinarie;
      </li>
<li>
        "Rolo", con l'intera partecipazione posseduta, pari a n. 125.826.277 azioni, rappresentanti, a fusione perfezionata, il 30% del totale delle azioni conferite e il 23,30% del capitale sociale della "Locat".
      </li>
</ul>
<p>
      Pertanto la quota complessiva conferita al presente accordo è pari a n. 420.263.023 azioni rappresentanti il 77,82% del Capitale Sociale di "Locat".
    </p>
<p>
      Le azioni restano nella disponibilità degli aderenti.
    </p>
<p>
<strong><em><u>3) Soggetto che esercita il controllo della Società</u></em></strong>
</p>
<p>
      "UniCredit" esercita il controllo della "Locat", la quale appartiene al Gruppo Bancario UniCredito Italiano.
    </p>
<p>
<strong><em><u>4) Vincoli alla cessione delle azioni conferite, alla sottoscrizione e all'acquisto di nuove azioni</u></em></strong>
</p>
<p>
      Le azioni conferite all'accordo non potranno formare oggetto di garanzia, riporto o qualsiasi altro vincolo o limitazione.
    </p>
<p>
      Entrambe le Parti hanno un diritto di prelazione nel caso in cui una di esse intenda cedere in tutto od in parte la propria quota sindacata, tranne i casi di cessione a società di cui detengano, direttamente o indirettamente, la totalità delle azioni ordinarie.
    </p>
<p>
      La Parte deve esercitare il proprio diritto, su tutte o su parte delle azioni poste in vendita, entro 15 giorni dal ricevimento dell'offerta. In caso di mancato accordo sul prezzo, lo stesso sarà determinato da un collegio di tre arbitratori.
    </p>
<p>
      Qualora si desse corso ad un'offerta pubblica di vendita, entrambe le quote sindacate dovranno essere pari al 25,1% del capitale sociale.
    </p>
<p>
<strong><em><u>5) Materie oggetto dell'accordo</u></em></strong>
</p>
<p>
      L'accordo prevede:
    </p>
<blockquote>
<p>
<u>5a)</u>L'impegno a non porre in essere attività concorrenziali ed in particolare a canalizzare in esclusiva a "Locat" le richieste di interventi di leasing pervenute dalle rispettive reti filiali.
      </p>
<p>
<em><u>5b) Composizione degli Organi Sociali:</u></em>
</p>
</blockquote>
<p>
<em>Consiglio di Amministrazione:</em>
</p>
<p>
<strong>Il Consiglio di Amministrazione sarà composto di 15 membri, di cui 8 designati da "UniCredit" e 7 da "Rolo".</strong>
</p>
<p>
      A "Rolo" spetterà la designazione del Presidente, a "UniCredit" quella dell'Amministratore Delegato mentre l'eventuale nomina del Vice Presidente, del Direttore Generale e del/dei Vice Direttore/i Generale/i sarà di designazione comune.
    </p>
<p>
<em>Comitato Esecutivo:</em>
</p>
<p>
<strong>Il Comitato Esecutivo sarà composto da 7 membri, di cui 4 di designazione di "UniCredit" e 3 di "Rolo".</strong>
</p>
<p>
<em>Collegio Sindacale:</em>
</p>
<p>
<strong>Il Collegio Sindacale è composto da 3 Sindaci Effettivi e da 2 Sindaci Supplenti. Al fine di procedere alla loro elezione verrà congiuntamente presentata una lista di candidati ripartita in due sottoelenchi, l'uno, per i candidati alla carica di sindaco effettivo, composto da 3 nominativi di cui il primo -che, in caso di elezione, avrà funzioni di Presidente-
      designato da "UniCredit", il secondo ed il terzo designati da"Rolo", l'altro per i candidati alla carica di sindaco supplente, composto da 2 nominativi designati congiuntamente da "UniCredit" e "Rolo".</strong>
</p>
<p>
      Nell'ipotesi in cui uno o più membri del Consiglio di Amministrazione ovvero del Collegio Sindacale dovessero cessare le proprie funzioni prima della scadenza della carica, la Parte che aveva designato il membro venuto a cessare avrà la facoltà di designare anche il sostituto e l'altra parte è impegnata a confermare e far confermare tale nomina sostitutiva.
    </p>
<p>
      Le Parti si impegnano a far sì che gli organi statutari di "Locat" si conformino alle predette pattuizioni.
    </p>
<blockquote>
<p>
<em><u>5c) Maggioranze Consiliari</u></em>
</p>
</blockquote>
<p>
      "Rolo" è impegnato a far sì che gli Amministratori da esso designati si conformino alle disposizioni che la Capogruppo, nell'ambito delle prerogative di legge, emanerà nell'interesse della stabilità del Gruppo e assicurino la necessaria collaborazione a "UniCredit" per il rispetto delle norme sulla vigilanza consolidata e per il controllo
      sull'equilibrio gestionale della "Locat".
    </p>
<p>
      Oltre alle attribuzioni non delegabili a norma di legge, costituiscono competenza esclusiva del Consiglio di Amministrazione le decisioni aventi ad oggetto le materie di seguito indicate:
    </p>
<blockquote>
<p>
        a. assunzione o dismissione di partecipazioni;
      </p>
<p>
        b. istituzione o soppressione di uffici, rappresentanze o recapiti;
      </p>
<p>
        c. approvazione del piano strategico triennale della società, da sottoporre alla Capogruppo, ed individuazione delle relative fonti di finanziamento;
      </p>
<p>
        d. approvazione del budget annuale;
      </p>
<p>
        e. nomina del Direttore Generale e del/dei Vice Direttore/i Generale/i nonché definizione del ruolo e delle attribuzioni relative.
      </p>
</blockquote>
<p>
      Le deliberazioni del Consiglio di Amministrazione aventi ad oggetto le materie di cui ai sopraindicati punti d) ed e) saranno assunte con il voto favorevole dei due terzi degli amministratori in carica mentre quelle relative alle materie di cui ai sopraindicati punti a) e b) potranno essere assunte solo con la presenza di due terzi degli amministratori in carica.
    </p>
<blockquote>
<p>
<em><u>5d) Operazioni sul capitale</u></em>
</p>
</blockquote>
<p>
      Ove emergessero esigenze di ricapitalizzazione della "Locat" <strong>dovute a: adeguamento dei "ratios" in vigore per l'operatività aziendale, perdite d'esercizio per effetto delle quali il capitale sociale venga ad essere inferiore ai minimi di legge, ovvero protratte per due esercizi o relative all'espletamento di attività previste dai budgets
      approvati,</strong>"UniCredit", nell'ambito del ruolo di Capogruppo, avrà diritto di chiedere la deliberazione di un aumento di capitale - con diritto di opzione - della "Locat", deliberazione che "Rolo" si impegna ad approvare ed a far approvare da propri rappresentanti in assemblea.
    </p>
<p>
<strong><em><u>6) Controversie</u>:</em></strong>
</p>
<p>
      Eventuali divergenze sull'interpretazione e/o esecuzione del presente accordo saranno sottoposte ad un collegio arbitrale che procederà senza formalità di rito secondo equità ma comunque con l'osservanza del principio del contraddittorio.
    </p>
<p>
<strong><em><u>7) Durata</u></em></strong>
</p>
<p>
<strong>I presenti patti resteranno in vigore per tre anni a far data dalla loro prima scadenza (1 luglio 2001) e, salvo recesso da comunicarsi con almeno 6 mesi di preavviso, si intenderanno rinnovati tacitamente per successivi periodi triennali, fatta sempre salva la facoltà di disdetta da esercitarsi nei termini anzidetti.</strong>
</p>
<p>
      Qualora, nel corso del periodo di validità dei presenti patti, si verifichi una modifica nelle quote sindacate, le Parti provvederanno ad una revisione dei presenti patti.
    </p>
<p>
      28 Marzo 2001
    </p>
<p>
<b>[LD.1.01.1]