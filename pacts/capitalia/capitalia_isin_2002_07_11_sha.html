<html>
<head>
<title>
      CAPITALIA SPA - GIA` BANCA DI ROMA SPA - Estratto dei patti parasociali
    </title>
<meta content="stp" name="subjectList"/>
<meta content="147255" name="linkid"/>
<meta content="CAPITALIA SPA - GIA` BANCA DI ROMA SPA - Estratto dei patti parasociali" name="Description"/>
<meta content="stpatti" name="ss_family"/>
<meta content="CAPITALIA SPA - GIA` BANCA DI ROMA SPA" name="societa"/>
<meta content="stpatti" name="ss_table"/>
<meta content="2007-07-10" name="date"/>
<meta content="stpatti" name="tipo"/>
<meta content="N;gloria;1188919953860" name="synchro"/>
<meta content="5327" name="codconsob"/>
</head>
<body>
<p align="left">
<b>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</b>
</p>
<p align="center">
<b>CAPITALIA S.P.A.<br/>
       (già BANCA DI ROMA S.P.A</b>. <b>)</b>
</p>
<p align="center">
      Testo coordinato degli estratti dei patti parasociali
    </p>
<p align="center">
<strong>* * *</strong>
</p>
<p>
      In data 31 dicembre 1999 l'Ente Cassa di Risparmio di Roma, la Toro Assicurazioni S.p.A. e la ABN AMRO Bank (Luxembourg) S.A. hanno sottoscritto un nuovo Sindacato di Amministrazione ed un nuovo Sindacato di Blocco relativi ad azioni Banca di Roma (ora Capitalia S.p.A.) ("Banca"). Tali patti sono stati pubblicati per estratto su "Il Sole-24 Ore" dell'8 gennaio
      2000 e depositati presso il Registro delle Imprese di Roma l'11 gennaio 2000.
    </p>
<p>
      Successivamente, in data 11 dicembre 2000, la Fondazione Cassa di Risparmio di Roma (già Ente Cassa di Risparmio di Roma) ("Fondazione"), la Toro Assicurazioni S.p.A. ("Toro") e la ABN AMRO Bank (Luxembourg) S.A. ("ABN AMRO Luxembourg") hanno prorogato senza variazioni la durata del Sindacato di Blocco e del Sindacato di Amministrazione aventi ad oggetto
      azioni della Banca, ("Patti di Sindacato"), già stipulati in data 31 dicembre 1999.
    </p>
<p>
      La nuova scadenza dei Patti è fissata al 6 dicembre 2002.
    </p>
<p>
      L'estratto relativo all'accordo di proroga dei Patti di Sindacato è stato pubblicato su "Il Sole-24 Ore" del 20 dicembre 2000 e depositato presso il Registro delle Imprese di Roma il 20 dicembre 2000.
    </p>
<p>
      Successivamente, in data 26 luglio 2001, le parti hanno adeguato l'indicazione del numero e del peso percentuale delle azioni conferite ai Patti di Sindacato, a seguito della conversione del capitale sociale della Banca in euro e di conseguente raggruppamento delle azioni e dell'aumento a titolo gratuito del capitale sociale della Banca, mediante emissione di n. 8.276.608 azioni
      ordinarie, da assegnare al personale dipendente della Banca e delle società controllate Banco di Sicilia, Banca Mediterranea e MCC (Mediocredito Centrale). L'annuncio relativo a tale adeguamento è stato depositato presso il Registro delle Imprese di Roma in data 7 agosto 2001 e pubblicato su "Il Sole-24 Ore" dell'8 gennaio 2002.
    </p>
<p>
      Infine, a seguito degli aumenti di capitale deliberati dall'assemblea straordinaria della Banca del 16 maggio 2002 ed iscritti nel Registro delle Imprese di Roma in data 1luglio 2002, con emissione di n.677.620.710 azioni a servizio della scissione parziale della Bipop-Carire S.p.A. in favore della Banca e di n.144.621.225 azioni a servizio della fusione per incorporazione del Banco di
      Sicilia S.p.A. nella Banca (gli "Aumenti di Capitale"), risulta nuovamente modificata la percentuale delle azioni della Banca conferite ai Patti di Sindacato, in essere tra la Fondazione, la Toro e la ABN AMRO Luxembourg, già stipulati in data 31 dicembre 1999, in vigore fino a tutto il 6 dicembre 2002.
    </p>
<p>
      A seguito dei citati Aumenti di Capitale, le azioni della Banca conferite ai Patti di Sindacato, in numero di 472.219.466, sono attualmente pari al 21,5% del suo capitale sociale ed in particolare:
    </p>
<p>
      n. 117.133.575 azioni, pari circa al 5,33% sono apportate dalla ABN AMRO Luxembourg;
    </p>
<p>
      n. 114.335.137 azioni, pari circa al 5,21% sono apportate dalla Toro;
    </p>
<p>
      n. 240.750.754 azioni, pari circa al 10,96 % sono apportate dalla Fondazione.
    </p>
<p>
      Pertanto, a mente del Sindacato di Amministrazione:
    </p>
<p>
      1) le parti hanno espresso il proprio impegno a non incrementare le proprie partecipazioni nel capitale della Banca, fermo restando che non saranno considerati in contrasto con il divieto i trasferimenti che dovessero intervenire tra le parti stesse, nonché gli acquisti di azioni e/o obbligazioni convertibili in azioni della Banca fatti in esercizio del diritto di opzione;
    </p>
<p>
      2) le parti hanno altresì confermato l'impegno a non partecipare ad altri accordi che comportino, con riferimento alle azioni della Banca, limitazioni del diritto di voto, obblighi o facoltà di preventiva consultazione, obblighi volti a dare unità di indirizzo alla gestione;
    </p>
<p>
      3) le parti si sono altresì impegnate a fare in modo che il Consiglio di Amministrazione della Banca sia formato da tredici componenti (di cui sette designati dalla Fondazione e, fra essi, previo gradimento di Toro e di ABN, il Presidente; tre da Toro, tra i quali, previo gradimento della Fondazione, un Vice Presidente; e tre designati da ABN, tra i quali, previo gradimento della
      Fondazione, un secondo Vice Presidente); le parti potrebbero tuttavia convenire che il Consiglio di Amministrazione sia formato da quindici membri, nel qual caso gli ulteriori due consiglieri saranno designati dalla Fondazione sentiti Toro e ABN; pertanto la Fondazione continua ad esercitare, di fatto, un'influenza dominante sulla Banca.
    </p>
<p>
      Le parti hanno altresì previsto che, in conformità al codice di autodisciplina delle società quotate, almeno uno degli amministratori designati da ciascuna delle parti ai sensi del Sindacato di Amministrazione risponda ai requisiti di indipendenza stabiliti dal codice stesso;
    </p>
<p>
      4) il Comitato Esecutivo sarà formato da cinque componenti (di cui tre designati dalla Fondazione, uno da Toro e uno da ABN);
    </p>
<p>
      5) il Collegio Sindacale sarà composto da tre componenti effettivi (di cui uno tratto da liste di minoranza, uno designato da Toro e il Presidente designato dalla Fondazione); saranno eletti altresì tre membri supplenti, uno dei quali da trarsi da liste di minoranza, mentre gli altri due saranno designati rispettivamente dalla Fondazione e da ABN; per l'ipotesi che non si
      faccia luogo alla nomina del sindaco effettivo e del sindaco supplente tratti da liste di minoranza, la loro designazione spetterà alla Fondazione;
    </p>
<p>
      6) per le deliberazioni del Consiglio di Amministrazione concernenti proposte di modifiche dello Statuto della Banca, acquisto e/o dismissioni di partecipazioni e/o cespiti rilevanti per il loro ammontare e/o la loro importanza strategica, piani pluriennali del gruppo, aumenti di capitale, fusioni, scissioni, scorpori, nomina dell'Amministratore Delegato e del Direttore Generale della
      Banca, di Mediocredito Centrale e di Banco di Sicilia, nonché attribuzione e modifica dei relativi poteri, sulle quali almeno tre consiglieri esprimano parere contrario, le parti si sono impegnate a fare ogni sforzo affinché non vengano approvate dal Consiglio e ad esprimere voto contrario in assemblea (qualora fossero di competenza della stessa);
    </p>
<p>
      7) gli organi del sindacato sono: l'Assemblea dei Partecipanti, il Presidente (che è il Presidente della Fondazione), il Segretario; l'Assemblea si riunisce ogni qual volta il Presidente lo reputi opportuno o qualora uno dei Partecipanti ne faccia richiesta;
    </p>
<p>
      8) la convenzione resta aperta all'adesione di terzi azionisti della Banca che offrano le opportune garanzie e riscuotano il gradimento delle parti; in caso di nuove adesioni sarà rinegoziata la clausola concernente la nomina degli organi sociali;
    </p>
<p>
      9) la convenzione perderà efficacia qualora sopravvenute circostanze dovessero rendere impossibile alle parti il conseguimento dei risultati indicati ai precedenti nn. 3), 4) e 5); la convenzione diverrà inoltre inefficace con riferimento alla parte, attuale o futura, la cui partecipazione nella Banca divenga inferiore al 2% del capitale rappresentato da azioni aventi diritto di
      voto; qualora la convenzione perdesse efficacia tra tutte o alcuna delle parti, verrà altresì meno, contemporaneamente, l'efficacia della convenzione di blocco dalle stesse parti siglata il 31 dicembre 1999 e prorogata al 6 dicembre 2002, in tutto o nei confronti della parte interessata dalla vicenda in questione; in caso di alienazione a terzi di tutte o parte delle azioni o
      dei diritti di opzione, la parte alienante sarà impegnata a fare ogni sforzo affinché l'acquirente, la cui partecipazione non sia inferiore al 2%, aderisca alla convenzione;
    </p>
<p>
      10) ogni controversia concernente l'efficacia, la validità, l'esecuzione o l'interpretazione della convenzione stessa sarà devoluta ad un Collegio Arbitrale di cinque membri.
    </p>
<p>
      La convenzione impegna le parti, oltre e prima che sul piano giuridico, anche sul piano dell'onore.
    </p>
<p>
      D'altro canto, a mente del Sindacato di Blocco:
    </p>
<p>
      1) le parti si sono impegnate a non partecipare ad altri patti ed accordi che comportino (con riguardo alle azioni della Banca sindacate e ai correlativi diritti di opzione) obblighi circa il trasferimento o l'acquisto degli stessi;
    </p>
<p>
      2) le parti si sono altresì impegnate a non incrementare, né direttamente né indirettamente, le loro partecipazioni nel capitale della Banca, fermo restando che non saranno considerati in contrasto con il divieto i trasferimenti che dovessero intervenire tra le parti stesse, nonché gli acquisti di azioni e/o obbligazioni convertibili in azioni della Banca fatti in
      esercizio del diritto di opzione;
    </p>
<p>
      3) le parti hanno inoltre assunto l'impegno di non trasferire, neppure parzialmente, le azioni sindacate;
    </p>
<p>
      4) la parte che, in caso di aumento del capitale, intendesse trasferire, in tutto o in parte, i propri diritti di opzione, dovrà comunicarlo, mediante lettera raccomandata contenente tutte le informazioni necessarie, alle altre parti che avranno diritto di prelazione, <em>pro quota</em>, alle stesse condizioni e allo stesso prezzo, da esercitare entro trenta giorni;
    </p>
<p>
      5) la parte che, in caso di aumento di capitale, intendesse trasferire tutti o parte dei propri diritti di opzione, dovrà altresì ottenere dalle altre parti, in caso di mancato esercizio da parte di queste del diritto di prelazione, il gradimento dell'acquirente proposto; il diritto di gradimento dovrà essere esercitato con le modalità e nei termini previsti per
      l'esercizio del diritto di prelazione; esso non sarà tuttavia necessario qualora il trasferimento avvenisse a favore di un soggetto rientrante nelle categorie previste dall'art. 8, lett. <em>a</em>, della "direttiva" del Ministero del Tesoro del 18 novembre 1994 (cd. "direttiva Dini");
    </p>
<p>
      6) la convenzione è aperta all'adesione di terzi azionisti della Banca che offrano le opportune garanzie e riscuotano il gradimento delle parti;
    </p>
<p>
      7) ogni controversia concernente l'efficacia, la validità, l'esecuzione o l'interpretazione della convenzione stessa sarà devoluta ad un Collegio Arbitrale di cinque membri;
    </p>
<p>
      8) la convenzione diverrà inefficace con riferimento alla parte, attuale o futura, la cui partecipazione nella Banca divenisse inferiore al 2% del capitale rappresentato da azioni aventi diritto di voto; essa diverrà altresì inefficace, in tutto o nei confronti della sola parte interessata, qualora cessasse di avere efficacia, nei confronti di tutte o di una delle parti, il
      Sindacato di Amministrazione contestualmente siglato.
    </p>
<p>
      La convenzione impegna le parti, oltre e prima che sul piano giuridico, anche sul piano dell'onore.
    </p>
<p>
      11 luglio 2002
    </p>
<p>
<b>[BC.1.02.2]