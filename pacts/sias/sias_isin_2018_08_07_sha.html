<html>
<head>
<title>
      SIAS SPA
    </title>
<meta content="stp" name="subjectList"/>
<meta content="733697" name="linkid"/>
<meta content="SIAS SPA - Estratto del patto parasociale" name="Description"/>
<meta content="stpatti" name="ss_family"/>
<meta content="SIAS SPA" name="SOCIETA"/>
<meta content="stpatti" name="ss_table"/>
<meta content="2019-08-09" name="date"/>
<meta content="stpatti" name="tipo"/>
<meta content="N;paladini;1562673230417" name="synchro"/>
<meta content="236685" name="codconsob"/>
</head>
<body>
<p>
<b><strong>Informazioni essenziali ai sensi degli artt. 122 del D.Lgs. 24 febbraio 1998, n. 58 (“TUF”) e 130 del Regolamento adottato con delibera CONSOB n. 11971 del 14 maggio 1999 come successivamente modificato e integrato (“Regolamento Emittenti”)</strong></b>
</p>
<p align="center">
<b><strong>SIAS - Società Iniziative Autostradali e Servizi S.p.A.</strong></b>
</p>
<p>
      Ai sensi degli artt. 122 TUF e 130 del Regolamento Emittenti, si rende noto quanto segue.
    </p>
<p>
<strong><u>Premessa</u></strong>
</p>
<blockquote>
<p>
<strong>(a)</strong> In data 2 agosto 2018 (la “<strong>Data del <em>Signing</em></strong>”), Aurelia S.r.l. (“<strong>Aurelia</strong>”), società il cui capitale sociale è interamente detenuto da esponenti della famiglia Gavio, e Mercure Investment S.à r.l. (“<strong>Investitore</strong>”), società interamente controllata da Mercure
        Holding SCA (il cui capitale sociale è detenuto alla data odierna dai fondi di investimento Ardian Infrastructure Fund IV SCA, SICAR, Ardian Infrastructure Fund IV SCA, SICAR B, entrambi gestiti dal Gruppo Ardian), hanno sottoscritto un accordo quadro (l’“<strong>Accordo Quadro</strong>”) che disciplina i termini e le condizioni relative al perfezionamento di
        un’operazione di riorganizzazione societaria (l’”<strong>Operazione</strong>”) finalizzata alla creazione di una <em>partnership</em> strategica nel settore delle infrastrutture autostradali, con l’intento di rafforzare il gruppo facente capo ad ASTM S.p.A. (“<strong>ASTM</strong>”) e SIAS - Società Iniziative Autostradali e Servizi S.p.A.
        (“<strong>SIAS</strong>”) nel settore delle infrastrutture.
      </p>
<p>
<strong>(b)</strong> L’Accordo Quadro prevede che l’Operazione venga attuata, ai termini e condizioni ivi previsti, attraverso il perfezionamento delle seguenti attività: <em>(i)</em> la scissione di Codelfa S.p.A. (“<strong>Codelfa</strong>”), società partecipata all’83,577% da Argo Finanziaria S.p.A. (“<strong>Argo</strong>”), in
        favore della società di nuova costituzione Nuova Codelfa S.p.A. (“<strong>Nuova Codelfa</strong>”) (tale scissione è stata perfezionata in data 2 agosto 2018) cui è stata assegnata, tra l’altro, la partecipazione detenuta da Codelfa in ASTM (pari all’1,967% del capitale sociale); <em>(ii)</em> la scissione di Argo, società interamente
        controllata da Aurelia, in favore di una società di nuova costituzione Nuova Argo Finanziaria S.p.A. (“<strong>Nuova Argo</strong>”) (tale scissione si è parimenti perfezionata in data 2 agosto 2018) cui sono state assegnate, tra l’altro, le partecipazioni detenute da Argo in SIAS (pari allo 0,155% del capitale sociale), in ASTM (pari al 56,597% del capitale
        sociale) e – subordinatamente all’efficacia della scissione di Codelfa – in Nuova Codelfa (pari all’83,577 % del capitale sociale). Per effetto delle suddette scissioni, Nuova Argo verrà a detenere una partecipazione diretta in ASTM pari al 56,597% e, tramite Nuova Codelfa, una partecipazione in ASTM pari al 1,967% e quindi complessivamente una partecipazione
        pari al 58,564% in ASTM che a sua volta detiene, direttamente e indirettamente, tramite la controllata al 100% SINA S.p.A., una partecipazione del 63,4% in SIAS; e <em>(iii)</em> la cessione del 40% del capitale sociale di Nuova Argo da parte di Aurelia, in qualità di venditore, a favore dell’Investitore, in qualità di acquirente.
      </p>
<p>
<strong>(c)</strong> L’Accordo Quadro prevede che alla data del <em>closing</em> dell’Operazione (e subordinatamente al verificarsi di determinate condizioni sospensive), come indicata nell’Accordo Quadro (la “<strong>Data del <em>Closing</em></strong>”), Aurelia (ovvero Nuova Aurelia S.r.l., società risultante dall’operazione di riorganizzazione
        societaria di Aurelia che, ad esito della stessa, deterrà l’intera partecipazione in Nuova Argo e l’Investitore sottoscrivano il patto parasociale, nel testo allegato all’Accordo Quadro, che regola - come meglio indicato in seguito - i rapporti tra le parti all’esito del perfezionamento degli accordi di cui all’Accordo Quadro e che contiene disposizioni
        rilevanti <em>ex</em> art. 122, commi 1 e 5, lett. a), b) e c), TUF e di cui viene data contestualmente pubblicità ai sensi dell’art. 122 TUF (il "<strong>Patto Parasociale</strong>").
      </p>
<p>
<strong>(d)</strong> ASTM e SIAS detengono rispettivamente il 60% e il 40% del capitale sociale di IGLI S.p.A. che, a sua volta detiene <em>(i)</em> direttamente una partecipazione pari al 69,10% del capitale sociale di Primav Infraestrutura S.A., e (ii) direttamente e indirettamente, una partecipazione pari al 49,21% del capitale sociale di Ecorodovias Infraestrutura e Logistica S.A.
      </p>
</blockquote>
<p>
      L’Accordo Quadro contiene tra l’altro alcune previsioni, funzionali all’esecuzione dell’Operazione, che possono essere considerate come pattuizioni aventi natura parasociale e sono pertanto prudenzialmente oggetto delle relative formalità pubblicitarie, per quanto occorrer possa. Di seguito vengono fornite le informazioni essenziali relative a tali previsioni.
    </p>
<p>
<strong><em><u>1. Tipo di accordo</u></em></strong>
</p>
<p>
      Le pattuizioni contenute nell’Accordo Quadro possono essere ricondotte a pattuizioni rilevanti <em>ex</em> art. 122, comma 1 <strong></strong>e comma 5, lett. a), b) e c) TUF. <strong></strong>
</p>
<p>
<strong><em><u>2. Società i cui strumenti finanziari sono oggetto delle pattuizioni</u></em></strong>
</p>
<ul>
<li>
        ASTM S.p.A., società con sede in Torino, via Corso Regina Margherita n. 165, iscritta al Registro delle Imprese di Torino al n. 00488270018, capitale sociale pari a Euro 49.499.300,00, suddiviso in n. 98.998.600 azioni, quotate sul Mercato Telematico Azionario organizzato e gestito da Borsa Italiana S.p.A.
      </li>
<li>
        SIAS - Società Iniziative Autostradali e Servizi S.p.A., società con sede in Torino, via Bonzanigo n. 22, iscritta al Registro delle Imprese di Torino al n. 08381620015, capitale sociale pari a Euro 113.771.078,00, suddiviso in n. 227.542.156 azioni, quotate sul Mercato Telematico Azionario organizzato e gestito da Borsa Italiana S.p.A.
      </li>
<li>
        Argo Finanziaria S.p.A., società con sede in Tortona (AL), via Corso Romita n.10, iscritta al Registro delle Imprese di Alessandria al n. 01795570066, capitale sociale pari a Euro 30.000.000,00, suddiviso in n. 30.000.000 azioni.
      </li>
<li>
        Nuova Argo Finanziaria S.p.A., società costituita per effetto della scissione parziale proporzionale di Argo Finanziaria S.p.A., il cui capitale sarà inizialmente detenuto da Aurelia. Alla Data del <em>Closing</em>, all’esito del completamento dell’Operazione, le azioni rappresentative del capitale sociale di Nuova Argo saranno ripartite nelle percentuali di seguito
        indicate:
      </li>
</ul>
<table border="1" cellpadding="0" cellspacing="0" width="100%">
<tbody>
<tr>
<td valign="top" width="122">
<p align="center">
<strong>Aderenti al<br/>
              Patto</strong>
</p>
</td>
<td valign="top" width="134">
<p align="center">
<strong>n. di azioni<br/>
              detenute</strong>
</p>
</td>
<td valign="top" width="165">
<p align="center">
<strong>n. di azioni<br/>
              vincolate nel Patto</strong>
</p>
</td>
<td valign="top" width="213">
<p align="center">
<strong>% sul totale delle azioni<br/>
              vincolate nel Patto</strong>
</p>
</td>
<td valign="top" width="161">
<p align="center">
<strong>% sul totale delle<br/>
              azioni emesse</strong>
</p>
</td>
</tr>
<tr>
<td width="122">
<p>
<strong>Aurelia</strong>
</p>
</td>
<td width="134">
<p align="right">
              18.000.000
            </p>
</td>
<td width="165">
<p align="right">
              18.000.000
            </p>
</td>
<td width="213">
<p align="right">
              60%
            </p>
</td>
<td width="161">
<p>
              60%
            </p>
</td>
</tr>
<tr>
<td width="122">
<p>
<strong>Investitore</strong>
</p>
</td>
<td valign="top" width="134">
<p align="right">
              12.000.000
            </p>
</td>
<td valign="top" width="165">
<p align="right">
              12.000.000
            </p>
</td>
<td width="213">
<p align="right">
              40%
            </p>
</td>
<td width="161">
<p>
              40%
            </p>
</td>
</tr>
<tr>
<td width="122">
<p>
<strong>Totale</strong>
</p>
</td>
<td width="134">
<p align="right">
              30.000.000
            </p>
</td>
<td width="165">
<p align="right">
              30.000.000
            </p>
</td>
<td width="213">
<p align="right">
              100%
            </p>
</td>
<td width="161">
<p>
              100<em>%</em>
</p>
</td>
</tr>
</tbody>
</table>
<br/>
<br/>
<p>
      Si precisa che, alla data odierna, Aurelia controlla ai sensi dell’art. 2359, comma 1, n. 1 c.c. Argo Finanziaria S.p.A. e Nuova Argo che, a sua volta, controlla ASTM e SIAS. Ad esito dell’Operazione, Aurelia continuerà a mantenere il controllo solitario di Nuova Argo e, tramite quest’ultima, di ASTM e SIAS.
    </p>
<p>
<strong><em><u>3. Soggetti aderenti alle pattuizioni</u></em></strong>
</p>
<div style="margin-left: 2em">
<p>
<em><u>3.1 Soggetti aderenti alle pattuizioni</u></em>
</p>
</div>
<p>
      L’Accordo Quadro è stato stipulato dalle seguenti società (le “<strong>Parti</strong>”):
    </p>
<p>
      a) Aurelia S.r.l., società con sede in Tortona (AL), Corso Romita n. 10, iscritta al Registro delle Imprese di Alessandria al n. AL-175520, capitale sociale pari a Euro 20.000.000; e
    </p>
<p>
      b) Mercure Investment S.à r.l., società con sede in Lussemburgo, 24, avenue Emile Reuter, L-2420, iscritta al Registro delle Imprese di Lussemburgo al n. B22156, capitale sociale pari a Euro 12.000.
    </p>
<blockquote>
<p>
<em><u>3.2 Percentuali e numero di strumenti finanziari oggetto dell’Accordo Quadro.</u></em>
</p>
</blockquote>
<p>
      Sono oggetto dell’Accordo Quadro le seguenti partecipazioni detenute, direttamente e indirettamente, alla Data del <em>Signing</em>:
    </p>
<ul>
<li>
        n. 58.527.395 azioni di ASTM, rappresentative di circa il 59,119% del relativo capitale sociale, di cui (i) Aurelia detiene direttamente n. 549.363 azioni, rappresentative di circa lo 0,555% del capitale sociale, (ii) Nuova Argo detiene n. 56.030.292 azioni, rappresentative di circa il 56,597% del capitale sociale, e (iii) Nuova Codelfa detiene n. 1.947.740 azioni, rappresentative di
        circa l’1,967% del capitale sociale e (iv) i membri della famiglia Gavio che detengono complessivamente n. 5.000 azioni;<br/>
</li>
<li>
        n. 160.211.533 azioni di SIAS, rappresentative di circa il 70,410% del relativo capitale sociale, di cui (i) Aurelia detiene direttamente n. 15.571.998 azioni, rappresentative di circa il 6,844% del capitale sociale, (ii) Argo detiene n. 353.333 azioni, rappresentative di circa lo 0,155% del capitale sociale, (iii) ASTM detiene direttamente e indirettamente – tramite la controllata
        al 100% SINA S.p.A. - n. 144.286.202 azioni, rappresentative di circa il 63,411% del capitale sociale e (iv) i membri della famiglia Gavio che detengono complessivamente n. 1.500 azioni;<br/>
</li>
<li>
        n. 30.000.000 azioni di Nuova Argo, rappresentative dell’intero capitale sociale.
      </li>
</ul>
<p>
<strong><em><u>4. Contenuto delle pattuizioni</u></em></strong>
</p>
<p>
<em><u>Previsioni relative al trasferimento di n. 201.690 azioni ASTM da parte di Aurelia</u></em>
</p>
<p>
      Aurelia si è impegnata, a far sì che Nuova Argo deliberi un aumento di capitale in natura ai sensi degli artt. 2343 ss. e dell’art. 2440 del codice civile in favore di Aurelia, avente quale corrispettivo il conferimento in Nuova Argo, entro la Data del <em>Closing</em>, di n. 201.690 azioni ASTM direttamente detenute da Aurelia (il
      “<strong>Conferimento</strong>”). Il trasferimento delle azioni potrà avvenire, a discrezione di Aurelia, anche con modalità diverse dal Conferimento sempre che non prevedano un corrispettivo in natura.
    </p>
<p>
<em><u>Previsioni relative al Periodo Interinale</u></em>
</p>
<p>
      Come di prassi in questo genere di operazioni, l’Accordo Quadro prevede delle clausole di c.d. <em>interim management</em>. In forza di tali clausole, nel periodo compreso tra la Data del <em>Signing</em> e la Data del <em>Closing</em> (il “<strong>Periodo Interinale</strong>”) le Parti si sono impegnate a fare in modo che non siano assunte, tra l’altro, le seguenti
      delibere individuate nel Patto Parasociale, senza il preventivo consenso scritto dell’Investitore (che non potrà essere irragionevolmente negato): (aa) aumenti di capitale con esclusione del diritto di opzione di Nuova Argo, ASTM e SIAS; (bb) aumenti di capitale con diritto di opzione, qualora il prezzo di sottoscrizione sia inferiore al valore di mercatodelle azioni di Nuova
      Argo, ASTM e SIAS; (cc) operazioni di emissione di obbligazioni convertibili e/o altri strumenti finanziari che diano il diritto di sottoscrivere o acquistare azioni di Nuova Argo, ASTM e SIAS; (dd) operazioni di emissione di obbligazioni, rilascio di garanzie o assunzione di nuovo indebitamento finanziario ovvero modifica dei termini e delle condizioni dell’attuale indebitamento da
      parte di Nuova Argo, che eccedano Euro 25 milioni per ciascun esercizio ovvero l’ammontare complessivo di Euro 80 milioni per ciascun periodo di cinque esercizi consecutivi, escluse le garanzie rilasciate alle autorità tributarie italiane per rimborsi di imposte; (ee) formulazione di istruzioni di voto ai rappresentanti nelle assemblee degli azionisti di ASTM aventi ad oggetto
      (i) aumenti di capitale con esclusione del diritto di opzione, (ii) aumenti di capitale con diritto di opzione, solo qualora il prezzo di sottoscrizione sia inferiore al valore di mercatodelle azioni di ASTM, e (iii) operazioni di emissione di obbligazioni convertibili e/o altri strumenti finanziari che diano il diritto di sottoscrivere o acquistare azioni di ASTM.
    </p>
<p>
      Fermo restando quanto precede e sempre che non sia diversamente previsto ai sensi dell’Accordo Quadro, Aurelia si è impegnata a fare in modo che per l’intera durata del Periodo Interinale:
    </p>
<blockquote>
<p>
        (i) Nuova Argo non adotti delibere né compia azioni ovvero operazioni relative alle Materie Consiliari Oggetto di Veto delle Società Quotate (come individuate ai sensi del Patto Parasociale), senza il preventivo consenso scritto dell’Investitore (che non potrà essere irragionevolmente negato);
      </p>
<p>
        (ii) Nuova Argo e Nuova Codelfa non compiano azioni ovvero operazioni, né svolgano attività o contraggano indebitamento finanziario (1) che non siano conformi a quanto previsto dall’Accordo Quadro, ovvero (2) senza il preventivo consenso dell’Investitore (che non potrà essere irragionevolmente negato), ovvero (3) che siano diverse dall’esercizio del
        diritto di voto o di altri diritti amministrativi nelle assemblee di ASTM o di SIAS in linea con quanto disposto dal Patto Parasociale relative a (aa) aumenti di capitale con esclusione del diritto di opzione, (bb) operazioni di fusione o scissione, liquidazione e/o scioglimento della società ovvero cessione di tutti, o sostanzialmente tutti, i beni della società, (cc) modifiche
        delle clausole dello statuto sociale di ASTM relative al numero di amministratori e sindaci, (dd) aumento di capitale con diritto di opzione, solo qualora il prezzo di sottoscrizione sia inferiore al valore di mercatodelle azioni ASTM o SIAS (tenuto conto dello sconto TERP normalmente applicato), (ee) emissione di titoli convertibili in azioni ASTM o SIAS (limitatamente ai casi previsti
        dal Patto Parasociale), e (ff) distribuzioni di dividendi o riserve di importi inferiori a quelli individuati nella politica dei dividendi, ovvero (4) con riferimento a Nuova Argo, che siano diverse dalle decisioni relative alle Materie Consiliari Oggetto di Veto di Nuova Argo ai sensi del Patto Parasociale e sempre che ad esito di tali delibere Nuova Argo non incorra in una
        passività superiore a Euro 300 mila;
      </p>
<p>
        (iii) Nuova Argo e Nuova Codelfa non compiano azioni ed operazioni che possano, direttamente o indirettamente, impedire o ostacolare il buon esito dell’Operazione ovvero essere in contrasto con le disposizioni dell’Accordo Quadro;
      </p>
<p>
        (iv) Nuova Argo e Nuova Codelfa non trasferiscano o dispongano delle partecipazioni detenute in ASTM, SIAS e Nuova Codelfa.
      </p>
</blockquote>
<p>
      Inoltre, Aurelia ha assunto l’impegno di non realizzare le seguenti operazioni né adottare le seguenti delibere: (aa) costituire gravami sulle azioni di Nuova Argo e Nuova Codelfa; (bb) deliberare operazioni di fusione, scissione, liquidazione volontaria di Argo o Codelfa o qualsivoglia altra materia di competenza dell’assemblea straordinaria degli azionisti delle predette
      società, fatta eccezione per le delibere inderogabili ai sensi di legge o necessarie per la costituzione di Nuova Argo o Nuova Codelfa ovvero il Conferimento; (cc) trasferire le azioni di ASTM e SIAS possedute direttamente da Aurelia, fatto salvo il Conferimento. L’esecuzione di eventuali piani di <em>buy-back</em> approvati da ASTM e SIAS deve intendersi autorizzata, ora per
      allora.
    </p>
<p>
<em><u>Previsioni relative all’adozione del nuovo statuto sociale di Nuova Argo</u></em>
</p>
<p>
      Aurelia ha assunto l’impegno a far sì che entro la Data del <em>Closing</em> l’assemblea straordinaria di Nuova Argo approvi l’adozione di un nuovo statuto sociale e la conversione delle azioni oggetto di acquisizione da parte dell’Investitore, rappresentanti il 40% del capitale sociale di Nuova Argo, in una categoria speciale di azioni denominate “azioni
      di classe B” fornite dei diritti previsti nel nuovo statuto di Nuova Argo, nonché la conversione delle rimanenti azioni detenute da Aurelia, rappresentanti il 60% del capitale sociale di Nuova Argo, in una categoria speciale di azioni denominate “azioni di classe A” fornite dei diritti previsti nel nuovo statuto di Nuova Argo.
    </p>
<p>
<em><u>Previsioni relative agli organi sociali di Nuova Argo</u></em>
</p>
<p>
      Aurelia ha assunto l’impegno a far sì, come usuale in questo genere di operazioni, che entro la Data del <em>Closing</em>, tra le altre cose:
    </p>
<blockquote>
<p>
        (i) l’Assemblea degli azionisti di Nuova Argo deliberi che il Consiglio di Amministrazione sia composto da otto amministratori;
      </p>
<p>
        (ii) tutti i componenti del Consiglio di Amministrazione di Nuova Argo rassegnino le proprie dimissioni con efficacia dalla Data del <em>Closing</em>;
      </p>
<p>
        (iii) il Presidente del Collegio Sindacale di Nuova Argo rassegni le proprie dimissioni con efficacia dalla Data del <em>Closing</em> e che il sindaco supplente non sostituisca il Presidente dimissionario.
      </p>
</blockquote>
<p>
      Aurelia e l’Investitore hanno assunto l’impegno a far sì che alla Data del <em>Closing</em> si svolga l’assemblea degli azionisti di Nuova Argo per nominare:
    </p>
<blockquote>
<p>
        (i) il nuovo consiglio di amministrazione, che sarà composto da 5 amministratori designati da Aurelia (tra cui il Presidente del Consiglio di Amministrazione) e da 3 amministratori designati dall’Investitore (tra cui il Vicepresidente del Consiglio di Amministrazione); e
      </p>
<p>
        (ii) il nuovo collegio sindacale, che sarà composto da 2 sindaci effettivi e un sindaco supplente designati da Aurelia e un sindaco effettivo, che ricoprirà la carica di Presidente del Collegio Sindacale, e un sindaco supplente designati dall’Investitore.
      </p>
</blockquote>
<p>
<em><u>Previsioni relative agli organi sociali di ASTM e SIAS</u></em>
</p>
<p>
      Come usuale in questo genere di operazioni, Aurelia ha assunto l’impegno a far sì che entro la Data del <em>Closing</em> tre membri del Consiglio di Amministrazione di ASTM e tre membri del Consiglio di Amministrazione di SIAS rassegnino le proprie dimissioni con efficacia dalla Data del <em>Closing</em>.<br/>
<br/>
      Inoltre, Aurelia farà in modo che alla Data del <em>Closing</em> gli organi sociali di ASTM e di SIAS siano convocati per sostituire per cooptazione gli amministratori dimissionari con candidati che saranno designati dall’Investitore.
    </p>
<p>
<strong>5. <em><u>Durata</u></em></strong><br/>
<br/>
      Le pattuizioni di cui al paragrafo 4 hanno efficacia dalla data del <em>Signing</em> ed esauriranno la loro efficacia alla Data del <em>Closing</em> che non potrà essere successiva a 7 (sette) giorni lavorativi (come definiti nell’Accordo Quadro) successivi al 20 dicembre 2018.
    </p>
<p>
<strong><em><u>6. Soggetto che esercita il controllo ai sensi dell’art. 93 TUF</u></em></strong>
</p>
<p>
      Le pattuizioni parasociali contenute nell’Accordo Quadro non influiscono sul controllo di SIAS che, alla Data del <em>Closing</em> continuerà ad essere esercitato indirettamente e in via solitaria da Aurelia, per il tramite di Nuova Argo e ASTM, ai sensi dell’art. 93 TUF.
    </p>
<p>
<strong><em><u>7. Deposito delle pattuizioni</u></em></strong>
</p>
<p>
      Le pattuizioni parasociali contenute nell’Accordo Quadro sono depositate nei termini di legge presso il Registro delle Imprese di Torino in data 7 agosto 2018.
    </p>
<p>
<strong><em><u>8. Sito internet ove sono pubblicate le informazioni essenziali relative all’Accordo Quadro</u></em></strong>
</p>
<p>
      Le informazioni essenziali relative alle pattuizioni parasociali contenute nell’Accordo Quadro sono pubblicate, ai sensi dell’art. 130 Regolamento Consob, sul sito internet di ASTM (www.astm.it) e di SIAS (<a href="http://www.grupposias.it"><u><font color="#0066cc">www.grupposias.it</font></u></a>).
    </p>
<p>
      7 agosto 2018
    </p>
<p>
<strong>[AAH.1.18.1]