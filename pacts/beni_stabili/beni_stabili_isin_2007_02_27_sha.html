<html>
<head>
<title>
      BENI STABILI SPA - Estratto del patto parasociale
    </title>
<meta content="stp" name="subjectList"/>
<meta content="368298" name="linkid"/>
<meta content="BENI STABILI SPA - Estratto del patto parasociale" name="Description"/>
<meta content="stpatti" name="ss_family"/>
<meta content="BENI STABILI SPA" name="SOCIETA"/>
<meta content="stpatti" name="ss_table"/>
<meta content="2011-05-31" name="date"/>
<meta content="N;paladini;1271690665963" name="synchro"/>
<meta content="116985" name="codconsob"/>
</head>
<body>
<b>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</b>
<p align="center">
<strong>BENI STABILI S.P.A.</strong>
</p>
<p>
      Come comunicato al mercato in data 19 febbraio 2007, Foncière des Régions ("<b>Foncière des Régions</b>" o "<b>Offerente</b>"), società di diritto francese, quotata alla Borsa di Parigi, Delfin S.à.r.l. ("<b>Delfin</b>"), società di diritto lussemburghese titolare di circa il 34,6% del capitale sociale di Beni Stabili S.p.A.
      (<b>Beni Stabili</b>" o la "<b>Società</b>") e Batipart ("<b>Batipart</b>"), società di diritto francese, titolare del 20,1% del capitale sociale di Foncière des Régions, hanno sottoscritto in data 17 febbraio 2007 un contratto (c.d. "Protocol", di seguito, il "<b>Protocollo</b>"), regolato dalla legge francese, avente ad
      oggetto, tra l'altro, il conferimento (il "<b>Conferimento</b>") da parte di Delfin, in Foncière des Régions, delle azioni ordinarie da Delfin possedute in Beni Stabili e delle ulteriori azioni di Beni Stabili che Delfin stessa verrà a detenere a seguito dell'esercizio dei diritti di conversione ad essa spettanti ai sensi del regolamento del prestito
      obbligazionario convertibile denominato "<i>Beni Stabili S.p.A. 2,5% 2011 Convertibile in Azioni Ordinarie</i>" (le "<b>Obbligazioni Convertibili</b>") e, quindi, complessivamente, delle azioni rappresentative di una partecipazione complessiva pari a circa il 40,0% del capitale di Beni Stabili post conversione delle Obbligazioni Convertibili di Delfin. Poiché,
      all'esito del suddetto Conferimento, Foncière des Régions verrà a detenere detta partecipazione pari a circa il 40,0% del capitale di Beni Stabili, la stessa sarà obbligata a promuovere, ai sensi dell'articolo 106 del Decreto Legislativo 24 febbraio 1998 n. 58, come successivamente modificato e integrato (il "<b>TUF</b>"), un'offerta pubblica di
      acquisto (l'"<b>Offerta</b>") sulle azioni Beni Stabili non in suo possesso.
    </p>
<p>
      Ai sensi dell'articolo 122 del TUF e degli articoli 129 e seguenti del regolamento emittenti approvato con delibera CONSOB del 19 maggio 1999 e successive modifiche ed integrazioni (il "<b>Regolamento Emittenti</b>"), si rende noto che, sempre in data 17 febbraio 2007, Batipart, Delfin e ISM S.a.s. ("<b>ISM</b>"), società di diritto francese, hanno sottoscritto
      un protocollo parasociale (<i>cd.</i> "Shareholders' Protocol", il "<b>Protocollo Parasociale</b>"), regolato dalla legge francese, <b></b>in <b></b>virtù del quale hanno inteso disciplinare il proprio assetto proprietario in Foncière des Régions ed alcune regole di <i>corporate governance</i> della stessa, all'esito del Conferimento, nonché
      alcune regole di <i>corporate governance</i> di Beni Stabili, che tuttavia diventeranno efficaci all'esito dell'Offerta. I Partecipanti, come di seguito definiti, si sono anche reciprocamente impegnati a sottoscrivere un patto parasociale (l'"<b>Ulteriore Patto</b>") alla data di perfezionamento del Conferimento e con efficacia da tale data (la "<b>Data del
      Closing</b>"). Tale Ulteriore Patto verrà divulgato al mercato con le modalità e nei termini di legge previsti ai sensi delle succitate norme del TUF e del Regolamento Emittenti.
    </p>
<p>
<b>A. Società i cui strumenti finanziari sono oggetto del Protocollo Parasociale</b>
</p>
<p>
      - Beni Stabili S.p.A., con sede legale in Roma, iscritta al Registro delle Imprese di Roma, codice fiscale e partita IVA n. 00380210302, avente capitale sociale pari a Euro171.521.395,70, diviso in 1.715.213.957 azioni del valore nominale di Euro 0,10 e quotate presso il Mercato Telematico Azionario organizzato e gestito da Borsa Italiana S.p.A.;
    </p>
<p>
      - Foncière des Régions, sociètè anonyme, società di diritto francese con sede legale a Metz, iscritta presso il Registro delle Imprese di Metz al numero 364 800 060, avente capitale sociale pari ad Euro 85.602.516, diviso in 28.534.172 azioni, del valore nominale di Euro 3, quotate alla Borsa di Parigi.
    </p>
<p>
<b>B. Soggetti aderenti al Protocollo Parasociale</b>
</p>
<p>
      I partecipanti al Protocollo Parasociale sono i seguenti tre soggetti (i "<b>Partecipanti</b>"):
    </p>
<p>
      - Delfin S.àr.l, società di diritto lussemburghese, con sede in 26B, Boulevard Royal, L-2446, Lussemburgo, iscritta presso il registro delle Imprese del Lussemburgo al numero B 117.420, avente capitale sociale pari ad Euro 520.929.950, società interamente riconducibile al Cav. Leonardo Del Vecchio;
    </p>
<p>
      - Batipart S.A., società di diritto francese, con sede in 46 avenue Foch, 57000 Metz, iscritta presso il Registro delle Imprese di Metz al numero 345 004 337, avente capitale sociale pari ad Euro 21.319.632 società interamente riconducibile al Dott. Charles Ruggeri e alla sua famiglia; e
    </p>
<p>
      - ISM S.a.s., società di diritto francesce con sede in 2-4 rue Pillet-Will, 75009 Parigi, iscritta presso il Registro delle Imprese di Parigi al numero 784 851 982, avente capitale sociale pari ad Euro 100.040.919,84, appartenente al gruppo General Electric Real Estate e già titolare del 12,1 % del capitale sociale di Foncière des Régions.
    </p>
<p>
<b>C. Azioni Oggetto del Protocollo Parasociale</b>
</p>
<p>
      Le azioni oggetto del Protocollo Parasociale sono tutte le azioni che saranno detenute dai Partecipanti in Foncière des Régions e, da quest'ultima, in Beni Stabili ed, in particolare, ad esito del Conferimento e della successiva Offerta:
    </p>
<p>
      (i) Delfin, Batipart e ISM saranno, complessivamente, titolari di una quota variabile tra il 46,3% e il 33,0% circa del capitale di Foncière des Régions (a seconda delle adesioni all'Offerta); e
    </p>
<p>
      (ii) Foncière des Régions verrà a detenere una partecipazione pari ad almeno il 40,0% del capitale di Beni Stabili, ovvero alla diversa percentuale che dovesse risultare a seconda del numero delle azioni Beni Stabili che verranno portate in adesione all'Offerta.
    </p>
<p>
<b>D. Contenuto del Protocollo Parasociale - Regole di Corporate Governance di Beni Stabili</b>
</p>
<p>
      1. <b></b>I Partecipanti si sono impegnati a far sì che Foncière des Régions convochi, entro due mesi dalla chiusura dell'Offerta, un'Assemblea ed un Consiglio di Amministrazione di Beni Stabili, al fine di adottare le necessarie delibere per: (i) la modifica dello statuto; (ii) la modifica del codice di autodisciplina di Beni Stabili; e (iii) la nomina dei membri del
      Consiglio d'Amministrazione, del Comitato per le proposte di nomina degli amministratori, del Comitato per le Remunerazioni, del Comitato per il Controllo Interno (che verrà denominato "Audit Committee") e del Comitato Esecutivo (che verrà denominato "Investment Committee"), secondo quanto segue.
    </p>
<p>
      2. In particolare, lo statuto di Beni Stabili sarà modificato al fine di prevedere che:
    </p>
<p>
      (i) venga riservata alla competenza Consiglio di Amministrazione, e quindi non costituisca materia delegabile, l'approvazione di: (a) qualsiasi investimento di Beni Stabili, il cui valore complessivo sia superiore a Euro 100.000.000, dopo che l'Investment Committee sia stato preventivamente consultato ed abbia espresso un parere positivo all'operazione con il voto di almeno i
      2/3 dei suoi membri; e (b) operazioni di finanziamento o ri-finanziamento, il cui valore sia superiore ad Euro 100.000.000, dopo preventiva consultazione dell'Investment Committee;
    </p>
<p>
      (ii) sia comunque necessaria la maggioranza dei 2/3 dei voti dei membri del Consiglio d'Amministrazione per approvare ogni investimento, finanziamento o ri-finanziamento di Beni Stabili, il cui valore sia superiore a Euro 300.000.000;
    </p>
<p>
      (iii) siano introdotti appositi meccanismi di voto di lista tali da permettere che il Consiglio di Amministrazione sia composto da sette membri, eletti come segue: (a) tre membri siano nominati tra candidati proposti da Foncière des Régions; (b) due membri siano gli attuali due amministratori delegati di Beni Stabili o, qualora gli stessi non accettino la carica, siano nominati
      tra candidati proposti da Foncière des Régions e dalla stessa scelta tra i candidati proposti da Delfin alla nomina di membri del Supervisory Board di Foncière des Régions (si veda punto E.4.(i) che segue); (c) un membro sia nominato tra candidati designati dagli azionisti di minoranza; e (d) un membro sia indipendente. Il Presidente dovrà essere nominato tra i
      cinque membri nominati su proposta di Foncière des Régionsai sensi dei punti (a) e (b) che precedono.
    </p>
<p>
      3. Inoltre, il codice di autodisciplina di Beni Stabili dovrà essere modificato al fine di prevedere che:
    </p>
<p>
      (i) il Comitato per le proposte di nomina degli amministratori, il Comitato per le Remunerazioni e il Comitato per il Controllo Interno (che verrà denominato "Audit Committee"), siano composti da 4 (quattro) membri, due dei quali nominati tra candidati proposti da Foncière des Régions;
    </p>
<p>
      (ii) il Comitato Esecutivo (che verrà denominato "Investment Committee") sia composto da 5 (cinque) membri, due dei quali nominati tra candidati proposti da Foncière des Régions, due siano gli amministratori delegati di Beni Stabili e uno sia un amministratore indipendente; e
    </p>
<p>
      (iii) ogni investimento di Beni Stabili o di una sua controllata che rientri nel perimetro di consolidamento, il cui valore sia superiore a Euro 30.000.000 (ma che non ecceda Euro 100.000.000, applicandosi in tal caso quanto previsto al punto D. 2. (i) che precede), dovrà essere stato preventivamente approvato a maggioranza dei voti dei membri dall'Investment Committee.
    </p>
<p>
<b>E. Contenuto del Protocollo Parasociale - Regole di Corporate Governance di Foncière des Régions</b>
</p>
<p>
      1. I Partecipanti si sono impegnanti a far sì che, entro la Data del Closing: (i) siano modificati lo statuto ed il codice di autosdiciplina di Foncière des Régions; e (ii) siano nominati nuovi membri del Supervisory Board, del Management Board, dell'Audit Committee, dell'Investment Committee e della Remuneration Committee, secondo quanto di seguito previsto.
    </p>
<p align="left">
      2. In particolare, lo statuto di Foncière des Régions sarà modificato al fine di prevedere che:
    </p>
<p>
      (i)  le seguenti decisioni siano prese con il voto favorevole della maggioranza dei membri del Supervisory Board: (a) l'approvazione di qualsiasi investimento da parte di Foncière des Régions o di una sua controllata che rientri nel perimetro di consolidamento globale di gruppo, ad eccezione delle società quotate su mercati regolamentati, qualora il valore di tale
      investimento sia complessivamente superiore a Euro 100.000.000; e (b) l'approvazione di qualsiasi investimento da parte di Foncière des Régions o di una sua controllata che rientri nel perimetro di consolidamento globale di gruppo, in società che non rientrino nel perimetro di consolidamento globale di gruppo o in società quotate su mercati regolamentati, il cui
      valore complessivo sia superiore ad Euro 30.000.000;
    </p>
<p>
      (ii) siano approvate a maggioranza di 2/3 dei voti dei membri del Supervisory Board le seguenti deliberazioni (cd. "<b>Decisioni significative</b>"):
    </p>
<ol type="a">
<li>
        investimenti di cui ai punti E. 2.(i)(a) e (b) che precedono, qualora gli stessi eccedano, rispettivamente, la soglia di Euro 300.000.000 e la soglia di Euro 50.000.000;
      </li>
<li>
        nomina e revoca dei membri del Management Board;
      </li>
<li>
        deliberazioni inerenti la nomina o revoca di membri del Consiglio d'Amministrazione di Beni Stabili;
      </li>
<li>
        approvazione del <i>budget annuale</i> o del piano industriale strategico ed ogni modifica significativa degli stessi;
      </li>
<li>
        proposte all'assemblea di Foncière des Régions o esercizio delle deleghe conferite dalla stessa assemblea di Foncière des Régions in relazione a delibere di emissione di strumenti finanziari;
      </li>
<li>
        proposte all'assemblea di Foncière des Régions in relazione a delibere di approvazione di piani di buy-back, piani di <i>stock-options</i>, l'attribuzione di azioni a titolo gratuito o altri piani a favore dei dipendenti di Foncière des Régions o di società del gruppo;
      </li>
<li>
        trasferimento di rami di azienda, partecipazioni in società o <i>assets</i>, in ciascun caso, per un importo complessivo che sia superiore a Euro 300.000.000 (ad eccezione di operazioni infra-gruppo);
      </li>
<li>
        indebitamento (inclusa l'emissione di obbligazioni) o assunzione di passività, in ciascun caso, per un importo complessivo che sia superiore a Euro 300.000.000 (ad eccezione di operazioni infra-gruppo);
      </li>
<li>
        sottoscrizione di accordi relativi a fusioni, operazioni di <i>spin-off</i> o conferimenti di <i>assets</i> (ad eccezione di operazioni infra-gruppo);
      </li>
</ol>
<p>
      (iii)  nessuna Decisione Significativa possa essere adottata dal Management Board senza la preventiva approvazione del Supervisory Board ai sensi del precedente punto E.2.(ii); e
    </p>
<p>
      (iv) il Management Board sia composto da 7 (sette) membri.
    </p>
<p>
      3. <b></b>Il codice di corporate governance di Foncière des Régions sarà modificato, al fine di prevedere (A) che le seguenti decisioni siano assunte previo parere positivo non vincolante della maggioranza dei membri dell'Investment Committee: (a) approvazione di qualsiasi investimento da parte di Foncière des Régions o di una sua controllata che rientri nel
      perimetro di consolidamento globale di gruppo, ad eccezione delle società quotate su mercati regolamentati, qualora il valore di tale investimento sia complessivamente superiore a Euro 30.000.000; e (b) approvazione di qualsiasi investimento da parte di Foncière des Régions o di una sua controllata che rientri nel perimetro di consolidamento globale di gruppo, in società
      che non rientrino nel perimetro di consolidamento globale di gruppo o in società quotate su mercati regolamentati, il cui valore complessivo sia superiore ad Euro 10.000.000, e (B) che le Decisioni Significative di cui al punto E.2(ii)(a) che precede non possano essere assunte senza che l'Investment Committee sia stato preventivamente consultato ed abbia espresso parere favorevole
      non vincolante con il voto di almeno i 2/3 dei suoi membri;
    </p>
<p>
      4. Alla Data del Closing, saranno nominati i seguenti organi di Foncière des Régions:
    </p>
<p>
      (i)  il Supervisory Board, composto da 15 (quindici) membri, di cui 3 (tre) nominati tra candidati proposti da Batipart, 3 (tre) nominati tra candidati proposti da Delfin, uno nominato da ISM, 6 (sei) nominati tra candidati proposti da altri azionisti e 2 (due) siano gli attuali membri indipendenti del Board (il Sig. Pierre Latrobe ed il Sig. Bertrand de Feydeau). Il Presidente
      dovrà essere nominato tra candidati proposti da Batipart e in ogni caso il primo Presidente sarà il Dott. Charles Ruggeri. Il Vice Presidente dovrà essere nominato tra candidati proposti da Delfin e, in ogni caso, il primo Vice Presidente sarà il Cav. Leonardo Del Vecchio;
    </p>
<p>
      (ii) il Management Board, composto da 7 (sette) membri, di cui 5 (cinque) nominati tra candidati proposti da Batipart e 2 (due) nominati tra candidati proposti da Delfin, che dovrà includere, ove possibile, il Dott. Mazzocco ed il Dott. De Meo. Il Presidente dovrà essere nominato tra candidati proposti da Batipart; e
    </p>
<p>
      (iii) l'Audit Committee, l'Investment Committee e la Remuneration Committee, composti da 9 (nove) membri di cui 2 (due) nominati tra candidati proposti da Batipart, 2 (due) nominati tra candidati proposti da Delfin, 1 (uno) sia il candidato proposto da ISM e 4 (quattro) nominati tra membri del Supervisory Board diversi dai candidati proposti da Batipart, Delfin e ISM.
    </p>
<p>
<b>F. Data di sottoscrizione del Protocollo Parasociale</b>
</p>
<p>
      Il Protocollo Parasociale è stato sottoscritto in data 17 febbraio 2007 dai Partecipanti.
    </p>
<p>
<b>G. Durata del Protocollo Parasociale</b>
</p>
<p>
      Il Protocollo Parasociale è efficace dalla data di sottoscrizione dello stesso, ad eccezione delle disposizioni relative alla <i>corporate governance</i> di Beni Stabili, di cui al punto D che precede, che entreranno in vigore dopo la chiusura dell'Offerta. Il Protocollo Parasociale rimarrà in vigore sino alla data in cui si verifichi il primo tra i seguenti eventi: (i) la
      sottoscrizione dell'Ulteriore Patto tra gli stessi Partecipanti, ad eccezione delle disposizioni relative alla <i>corporate governance</i> di Beni Stabili di cui al punto D che precede, che resteranno in vigore fino al completamento dei relativi adempimenti; e (ii) la risoluzione del Protocollo.
    </p>
<p>
<b>H. Controllo</b>
</p>
<p>
      Nessuno dei Partecipanti detiene, in virtù del Protocollo Parasociale, individualmente ed indirettamente il controllo di Beni Stabili, ai sensi dell'articolo 93 del TUF. All'esito del Conferimento, Foncière des Régions, pur non avendo la maggioranza dei diritti di voto esercitabili in assemblea ordinaria, ma avendo la stessa acquistato la partecipazione attualmente
      detenuta da Delfin (la quale deteneva il controllo ai sensi dell'art. 93 del TUF), deterrà il controllo di Beni Stabili ai sensi del citato art. 93 del TUF.
    </p>
<p>
<b>I. Soggetto presso il quale gli strumenti finanziari sono depositati.</b>
</p>
<p>
      Il Protocollo Parasociale non contiene obblighi di deposito delle azioni Beni Stabili conferite al presente Protocollo Parasociale.
    </p>
<p>
      Del Protocollo Parasociale sarà altresì data pubblicità mediante il deposito presso il Registro delle Imprese di Roma entro il <b></b>2 marzo 2007.
    </p>
<p>
      27 febbraio 2007
    </p>
<p>
<b>[BAA.1.07.1]