<html>
<head>
<title>
      RETELIT SPA - Estratto dei patti parasociali
    </title>
<meta content="stp" name="subjectList"/>
<meta content="452960" name="linkid"/>
<meta content="RETELIT SPA - Estratto dei patti parasociali" name="Description"/>
<meta content="stpatti" name="ss_family"/>
<meta content="RETELIT SPA" name="societa"/>
<meta content="stpatti" name="ss_table"/>
<meta content="2018-05-05" name="date"/>
<meta content="stpatti" name="tipo"/>
<meta content="N;prudenzi;1525419793290" name="synchro"/>
<meta content="197769" name="codconsob"/>
</head>
<body>
<p align="left">
<b>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</b>
</p>
<p align="center">
<b>RETELIT S.P.A.</b>
</p>
<p>
<b>1. PREMESSE</b>
</p>
<p>
      Retelit S.p.A quotata al MTAX (di seguito "<b>Retelit</b>"), tramite la sua controllata al 99,6% E.VIA S.p.A. partecipa alla procedura per l’assegnazione di diritti d’uso di una o più frequenze (le "<b>Licenze</b>") per sistemi Broadband Wireless Access (BWA) nella banda 3.4 – 3.6 GHz, (brevemente indicata come banda a 3.5 GHz) di cui al bando di
      gara pubblicato nella Gazzetta Ufficiale della Repubblica Italiana n. 122 del 19 ottobre 2007, Parte quinta, Foglio delle inserzioni ed al relativo Disciplinare (la "<b>Gara</b>").
    </p>
<p>
      Retelit intende finanziare l’eventuale acquisizione delle Licenze ed i connessi investimenti in parte attraverso il ricorso ad indebitamento bancario di medio periodo e in parte attraverso un’operazione di aumento di capitale da offrire in opzione agli azionisti secondo modalità, tempistiche e condizioni da definirsi più avanti e comunque a valle e subordinatamente
      all’eventuale aggiudicazione delle Licenze (l’"<b>Aggiudicazione</b>").
    </p>
<p>
      Il seguente Patto Parasociale ha come finalità quella di favorire il sostegno di Retelit nella partecipazione alla Gara e agevolare la copertura finanziaria dell’investimento a questa connesso.
    </p>
<p>
<b>2. SOCIETÀ I CUI STRUMENTI FINANZIARI SONO OGGETTO DELLE PATTUIZIONI</b>
</p>
<p>
      La società le cui azioni sono oggetto del patto parasociale (il "<b>Patto</b>"), sottoscritto in data 17 gennaio 2008, è:
    </p>
<p>
      a) Retelit S.p.A., società di diritto italiano, con sede in Milano, Via G. Vida, 19, codice fiscale e numero di iscrizione al Registro delle Imprese di Milano 12897160151, capitale sociale di Euro 141.015.641,01 i.v., suddiviso in n. 422.202.518 azioni ordinarie del valore nominale di Euro 0,334 cadauna; le azioni ordinarie emesse da Retelit sono ammesse alla trattazione sul mercato
      MTAX e gestito da Borsa Italiana S.p.A..
    </p>
<p>
<b>3. SOGGETTI ADERENTI E RELATIVE PARTECIPAZIONI CONFERITE AL PATTO</b>
</p>
<p>
      Si indicano di seguito tutti i soggetti (collettivamente le "<b>Parti</b>") che hanno sottoscritto il Patto, nonché le partecipazioni (le"<b>Quote</b>") dagli stessi conferite al Patto:
    </p>
<p>
      a) Sirti S.p.A. (di seguito, "<b>Sirti</b>"), con sede in Milano, Via Stamira D’Ancona n. 9, che detiene e conferisce n. 21.751.944 azioni, pari al 5,152% del capitale sociale di Retelit;
    </p>
<p>
      b) Selin S.p.A. (di seguito, "<b>Selin</b>"), con sede in Milano, Via Monte Napoleone n. 16, che detiene e conferisce n. 35.196.397 azioni, pari all’ 8,336% del capitale sociale di Retelit;
    </p>
<p>
      c) S.I.T.E. Società Impianti Telefonici ed Elettrici S.p.A. (di seguito, "<b>S.i.t.e.</b>"), con sede in Bologna, Via del Tuscolano n. 15, che detiene e conferisce n. 16.164.421 azioni, pari al 3,828% del capitale sociale di Retelit;
    </p>
<p>
      d) SITE S.p.A. (di seguito, "<b>Site</b>"), con sede in Bologna, Via del Tuscolano n. 15, che detiene e conferisce n. 3.287.102 azioni, pari allo 0,778% del capitale sociale di Retelit;
    </p>
<p>
      e) Sviluppo Italia S.p.A. (di seguito, "<b>Sviluppo Italia</b>"), con sede in Milano, Via Visconti di Modrone, 21, che detiene e conferisce n. 5.233.673 azioni, pari all’ 1,239% del capitale sociale di Retelit.
    </p>
<p>
<b>4. CONTENUTO DEL PATTO</b>
</p>
<p>
<b>4.1 Divieto di ridurre la propria partecipazione</b>
</p>
<p>
      Le Parti assumono i seguenti impegni:
    </p>
<p>
<b>4.1.A</b> Sirti, Selin, S.i.t.e., Site e Sviluppo Italia si impegnano, fino all’esecuzione dell’Aumento di Capitale (come definito al punto 4.2) e comunque non oltre 12 mesi dalla firma dell’Accordo, a non ridurre le Quote al di sotto rispettivamente del 5,152%, 8,336%, 3,828% , 0,778% e 1,239%;
    </p>
<p>
<b>4.1.B</b> Sirti, Selin e S..i.t.e. si impegnano, a far data dal termine di cui al precedente punto (e fino al 17 gennaio 2010), a non ridurre le proprie quote al di sotto rispettivamente del 4%, 7% e 3,8%, mentre Site e Sviluppo Italia saranno libere da quest’ultimo vincolo di lock-up.
    </p>
<p>
<b>4.2 Impegno a votare e sottoscrivere</b>
</p>
<p>
      Qualora entro 6 mesi dall’Aggiudicazione a titolo definitivo Retelit deliberi un aumento di capitale sociale da offrire in opzione strumentale all’acquisto e/o alla messa in esercizio delle Licenze (di seguito l’"<b>Aumento</b>"), le Parti, ciascuna con e in proporzione alle rispettive Quote, si impegnano a:
    </p>
<p>
<b>4.2.A</b> votare a favore dell’Aumento (l’impegno di SITE si limita esclusivamente a questo punto);
    </p>
<p>
<b>4.2.B</b> sottoscrivere, senza vincoli di solidarietà, il diritto d’opzione loro spettanti;
    </p>
<p>
<b>4.2.C</b> a garantire la sottoscrizione di una parte dell’eventuale inoptato complessivamente per un ammontare non superiore al 21,443% dell’Aumento, fermo restando che qualora Sirti, Selin, S.i.t.e. e Sviluppo Italia, in virtù dell’impegno a garanzia sull’eventuale inoptato, verrebbero a superare complessivamente e/o individualmente le soglie Opa,
      l’impegno di garanzia di cui al presente punto sarà limitato in modo da evitare il superamento delle soglie Opa. In quest’ultimo caso i suddetti azionisti attraverso modalità tecniche alternative, apporteranno a Retelit le risorse finanziarie che avrebbero dovuto garantire sottoscrivendo la quota di inoptato che gli avrebbe fatto superare le soglie Opa.
    </p>
<p>
<b>5. EFFICACIA E DURATA DEL PATTO</b>
</p>
<p>
      Le disposizioni del Patto sono efficaci tra le Parti dalla data della sua sottoscrizione.
    </p>
<p>
      Il Patto cesserà la sua efficacia giuridica alla data di avveramento di una delle seguenti condizioni:
    </p>
<p>
<b>5.1.A</b> qualora Retelit non presenti un’offerta vincolante per l’Aggiudicazione delle Licenze o il Consiglio di Amministrazione deliberi la non partecipazione alla Gara;
    </p>
<p>
<b>5.1.B</b> in caso di mancata Aggiudicazione (non impugnata innanzi all’autorità giudiziaria competente) di tutte le Licenze;
    </p>
<p>
<b>5.1.C</b> qualora sia decorso il termine di 6 mesi di cui al precedente punto 4.2 senza che Retelit abbia deliberato l’Aumento.
    </p>
<p>
<b>6. CLAUSOLE FINALI</b>
</p>
<p>
      Gli impegni contenuti nel Patto potranno essere modificati dalle Parti previo consenso scritto dell’Istituto di credito finanziatore di Retelit.
    </p>
<p>
<b>7. DEPOSITO DEL PATTO</b>
</p>
<p>
      Una copia del Patto sarà depositata presso il Registro delle Imprese di Milano.
    </p>
<p align="left">
      25 gennaio 2008
    </p>
<p align="left">
<b>[EB.4.08.1]