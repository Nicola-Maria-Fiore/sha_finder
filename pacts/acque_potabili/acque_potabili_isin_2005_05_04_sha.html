<html>
<head>
<title>
      ACQUE POTABILI SPA - SOCIETA' PER CONDOTTA DI ACQUE POTABILI
    </title>
<meta content="stp" name="subjectList"/>
<meta content="220462" name="linkid"/>
<meta content="ACQUE POTABILI SPA - SOCIETA' PER CONDOTTA DI ACQUE POTABILI - Estratto dei patti parasociali" name="Description"/>
<meta content="stpatti" name="ss_family"/>
<meta content="ACQUE POTABILI SPA - SOCIETA' PER CONDOTTA DI ACQUE POTABILI" name="SOCIETA"/>
<meta content="stpatti" name="ss_table"/>
<meta content="2014-08-04" name="date"/>
<meta content="patto" name="tipo"/>
<meta content="N;prudenzi;1405606032539" name="synchro"/>
<meta content="30004" name="codconsob"/>
</head>
<body>
<p align="left">
<b>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</b>
</p>
<p align="center">
<b>ACQUE POTABILI S.P.A.<br/>
      SOCIETA' PER CONDOTTA DI ACQUE POTABILI</b>
</p>
<p align="left">
<b>Estratto dell'Accordo Parasociale sottoscritto tra Amga S.p.A., Smat S.p.A., Nuova SAP S.p.A. e Compagnie Generale Des Eaux S.C.A. avente ad oggetto le azioni ordinarie di Acque Potabili S.p.A.</b>
</p>
<p>
      Ai sensi dell'articolo 122 del decreto legislativo n. 58 del 24 febbraio 1998 (di seguito, il <b><i>Testo Unico della Finanza</i></b>) e degli articoli 127 e seguenti del regolamento di attuazione del Testo Unico della Finanza concernente la disciplina degli emittenti adottato da Consob con delibera n. 11971 del 14 maggio 1999 come successivamente modificato (di seguito, il
      <b><i>Regolamento 11971/1999</i></b>), si rende nota l'esistenza di un accordo parasociale sottoscritto in data 26 aprile 2005 (di seguito, l'<b><i>Accordo Parasociale</i></b>), avente per oggetto le partecipazioni degli aderenti all'Accordo Parasociale in Società Azionaria per la Condotta di Acque Potabili S.p.A. (o Acque Potabili S.p.A.) (di seguito,
      l'<b><i>Emittente</i></b>), le cui azioni ordinarie sono quotate sul Mercato Telematico Azionario organizzato e gestito da Borsa Italiana S.p.A..
    </p>
<p>
<b>1. Società i cui strumenti finanziari sono oggetto dell'Accordo Parasociale</b>
</p>
<p>
      La Società Azionaria per la Condotta di Acque Potabili S.p.A. (o Acque Potabili S.p.A.) è una società per azioni, con sede sociale in Torino, Corso Re Umberto n. 9 <i>bis</i> ed iscritta al Registro delle Imprese di Torino al n. 00489140012.
    </p>
<p>
      Il capitale sociale sottoscritto e versato dell'Emittente è pari ad Euro 4.076.261,00 ed è suddiviso in n. 8.152.522 azioni ordinarie del valore nominale di Euro 0,50 ciascuna (di seguito, singolarmente, l'<b><i>Azione</i></b> e, collettivamente, le <b><i>Azioni</i></b>).
    </p>
<p>
<b>2. Azioni oggetto dell'Accordo Parasociale e soggetti aderenti</b>
</p>
<p>
      Le Azioni oggetto dell'Accordo Parasociale sono n. 6.636.799, rappresentative del 81,408% del capitale sociale dell'Emittente (di seguito, le <b><i>Azioni Oggetto dell'Accordo Parasociale</i></b>).
    </p>
<p>
      I soggetti aderenti all'Accordo Parasociale sono: Azienda Mediterranea Gas e Acqua S.p.A., con sede sociale in Via SS. Giacomo e Filippo 7, Genova, codice fiscale e numero di iscrizione nel Registro delle Imprese di Genova n. 03551270105 (di seguito, <b><i>Amga</i></b>); Società Metropolitana Acque Torino S.p.A., con sede sociale in Corso XI Febbraio 14, Torino, codice fiscale e
      numero di iscrizione nel Registro delle Imprese di Torino n. 07937540016 (di seguito, <b><i>Smat</i></b>); Nuova SAP S.p.A., con sede sociale in Corso XI Febbraio 14, Torino, codice fiscale e numero di iscrizione nel Registro delle Imprese di Torino n. 09081850019 (di seguito, <b><i>Nuova SAP</i></b>) e Compagnie Generale Des Eaux S.C.A., con sede sociale in 52 rue d'Anjou, Parigi
      (Francia), numero di registro di Commercio e delle Società 572 025 526 R.C.S. (di seguito, <b><i>CGE</i></b>) (di seguito, singolarmente, l'<b><i>Aderente all'Accordo Parasociale</i></b> e, collettivamente, gli <b><i>Aderenti all'Accordo Parasociale</i></b>).
    </p>
<p>
      La tabella che segue indica per ciascun Aderente all'Accordo Parasociale la percentuale di partecipazione al capitale sociale dell'Emittente che le Azioni apportate da tale soggetto all'Accordo Parasociale rappresentano rispetto (i) al numero complessivo delle Azioni in cui è suddiviso il capitale sociale dell'Emittente nonché (ii) al numero complessivo delle
      Azioni oggetto dell'Accordo Parasociale:
    </p>
<center>
<table border="1" cellpadding="0" cellspacing="0" class="basicTable">
<tbody>
<tr>
<td width="25%">
<b></b>
<p>
<b>Soggetto aderente all'Accordo Parasociale</b>
</p>
</td>
<td align="middle" width="25%">
<b></b>
<p>
<b>Azioni detenute nel capitale sociale dell'Emittente</b>
</p>
</td>
<td align="middle" width="25%">
<b></b>
<p>
<b>Percentuale rispetto alle Azioni dell'Emittente</b>
</p>
</td>
<td align="middle" width="25%">
<b></b>
<p>
<b>Percentuale rispetto alle Azioni oggetto dell'Accordo Parasociale</b>
</p>
</td>
</tr>
<tr>
<td width="25%">
<p>
                Amga S.p.A.
              </p>
</td>
<td align="middle" width="25%">
<p>
                0
              </p>
</td>
<td align="middle" width="25%">
<p>
                0
              </p>
</td>
<td align="middle" width="25%">
<p>
                0
              </p>
</td>
</tr>
<tr>
<td width="25%">
<p>
                Smat S.p.A.
              </p>
</td>
<td align="middle" width="25%">
<p>
                0
              </p>
</td>
<td align="middle" width="25%">
<p>
                0
              </p>
</td>
<td align="middle" width="25%">
<p>
                0
              </p>
</td>
</tr>
<tr>
<td width="25%">
<p>
                Nuova SAP S.p.A.*
              </p>
</td>
<td align="middle" width="25%">
<p>
                5.466.049
              </p>
</td>
<td align="middle" width="25%">
<p>
                67,047%
              </p>
</td>
<td align="middle" width="25%">
<p>
                82,360%
              </p>
</td>
</tr>
<tr>
<td width="25%">
<p>
                CGE (Compagnie Generale Des Eaux S.C.A.)
              </p>
</td>
<td align="middle" width="25%">
<p>
                1.170.750
              </p>
</td>
<td align="middle" width="25%">
<p>
                14,361%
              </p>
</td>
<td align="middle" width="25%">
<p>
                17,640%
              </p>
</td>
</tr>
<tr>
<td width="25%">
<b></b>
<p>
<b>Totale</b>
</p>
</td>
<td align="middle" width="25%">
<b></b>
<p>
<b>6.636.799</b>
</p>
</td>
<td align="middle" width="25%">
<b></b>
<p>
<b>81,408%%</b>
</p>
</td>
<td align="middle" width="25%">
<b></b>
<p>
<b>100%</b>
</p>
</td>
</tr>
</tbody>
</table>
</center>
<p>
      * Il capitale sociale di Nuova SAP è pariteticamente detenuto da Amga e Smat nella misura del 50% ciascuna.
    </p>
<p>
<b>3. Controllo dell'Emittente a seguito della stipulazione dell'Accordo Parasociale</b>
</p>
<p>
      Sino alla data di pagamento del corrispettivo relativo all'Offerta (di seguito, la <b><i>Data di Pagamento</i></b>), Amga e Smat, mediante Nuova SAP, eserciteranno il controllo dell'Emittente ai sensi dell'articolo 93 del Testo Unico della Finanza. Peraltro, a far data dalla Data di Pagamento, Amga e Smat (mediante Nuova SAP sino alla data di efficacia della Fusione (come
      definita al successivo paragrafo 4. (iv)) e direttamente per il periodo successivo) e CGE eserciteranno il controllo congiunto dell'Emittente essendosi impegnate sin da tale data ad applicare i principi di governo societario brevemente descritti al successivo paragrafo 4. (vii).
    </p>
<p>
<b>4. Contenuto dell'Accordo Parasociale</b>
</p>
<p>
      L'Accordo Parasociale disciplina i rapporti tra gli Aderenti con riferimento all'offerta pubblica di acquisto obbligatoria e totalitaria che Nuova SAP è tenuta a promuovere - ai sensi degli articoli 102 e 106, primo comma, del Testo Unico della Finanza e delle disposizioni contenute nel Regolamento 11971/1999 - sulle Azioni (di seguito, l'<b><i>Offerta</i></b>) ed alla
      riorganizzazione del gruppo di società cui l'Emittente appartiene e, in particolare, alla composizione societaria dell'Emittente successivamente alla conclusione dell'Offerta.
    </p>
<p>
      L'obbligo di promuovere l'Offerta consegue all'acquisto da parte di Nuova SAP - perfezionato in data 15 marzo 2005 - di n. 5.466.049 Azioni che rappresentano circa il 67,05% del capitale sociale dell'Emittente. L'Offerta ha ad oggetto n. 2.686.473 Azioni che rappresentano circa il 32,95% del capitale sociale dell'Emittente (ovvero la totalità del capitale
      sociale dell'Emittente dedotte le Azioni di cui Nuova SAP è proprietaria). Il documento d'offerta relativo all'Offerta, contenente le informazioni necessarie per consentire ai destinatari di pervenire ad un fondato giudizio sull'Offerta, è stato pubblicato in data 4 maggio 2005.
    </p>
<p>
      L'efficacia dell'Accordo Parasociale è subordinata all'ottenimento dell'autorizzazione da parte della Commissione Europea in relazione all'operazione di concentrazione in esso contemplata entro il decimo giorno precedente la data di chiusura del periodo di adesione all'Offerta (di seguito, la <b><i>Condizione Sospensiva</i></b>). Dell'avvenuto avveramento
      della Condizione Sospensiva così come del mancato avveramento della stessa entro il termine sopra indicato sarà data notizia al mercato mediante apposito comunicato.
    </p>
<p>
      I principali termini e condizioni dell'Accordo Parasociale sono di seguito sinteticamente descritti.
    </p>
<p>
      L'Accordo Parasociale prevede, tra l'altro, che nel caso di avveramento della Condizione Sospensiva:
    </p>
<p>
      (i) CGE sia solidalmente tenuta con Nuova SAP, ai sensi dell'articolo 106, primo comma e 109, primo comma, lettera a) del Testo Unico della Finanza, ad adempiere alle obbligazioni correlate all'Offerta; tuttavia, l'obbligo solidale di adempiere alle obbligazioni correlate all'Offerta verrebbe comunque adempiuto dalla sola Nuova SAP;
    </p>
<p>
      (ii) CGE sia tenuta a non portare in adesione all'Offerta alcuna delle n. 1.170.750 Azioni di proprietà della stessa;
    </p>
<p>
      (iii) Amga, Smat, Nuova SAP e CGE perseguano l'obiettivo di mantenere le Azioni quotate sul Mercato Telematico Azionario organizzato e gestito da Borsa Italiana;
    </p>
<p>
      (iv) ad esito dell'Offerta, Amga, Smat, Nuova SAP e CGE facciano quanto in loro potere, per quanto di rispettiva competenza ed entro i limiti consentiti dalla legge, affinché gli organi sociali di Nuova SAP e dell'Emittente deliberino di procedere alla fusione per incorporazione di Nuova SAP (società incorporanda) nell'Emittente (società incorporante) (di seguito,
      la <b><i>Fusione</i></b>); nel caso in cui la Fusione non sia perfezionata entro il 30 giugno 2006, Nuova SAP sia tenuta a vendere a CGE una percentuale della propria partecipazione al capitale sociale dell'Emittente di entità tale da assicurare che, per effetto di tale cessione, la partecipazione complessiva nel capitale sociale dell'Emittente detenuta da CGE divenga pari al
      50% della partecipazione detenuta nello stesso capitale sociale dell'Emittente da parte di Nuova SAP;
    </p>
<p>
      (v) non appena la Fusione divenga efficace ai sensi dell'articolo 2504-bis del codice civile, CGE acquisti da Amga e da Smat un uguale numero di Azioni, tale da far sì che, per effetto di tale acquisto, la partecipazione al capitale sociale dell'Emittente rispettivamente detenuta, direttamente o indirettamente, da Amga, da Smat e da CGE successivamente alla Fusione sia
      paritetica (e, quindi, ciascuna tra Amga, Smat e CGE detenga una percentuale pari ad 1/3 della partecipazione al capitale sociale dell'Emittente dalle stesse, direttamente o indirettamente, complessivamente detenuta) (di seguito, l'<b><i>Acquisto di CGE</i></b>);
    </p>
<p>
      (vi) il prezzo per Azione al quale CGE effettuerà l'Acquisto di CGE sia determinato sulla base del prezzo unitario di carico delle Azioni detenute da Nuova SAP alla Data di Pagamento;
    </p>
<p>
      (vii) Amga, Smat e CGE si impegnino ad applicare i principi di governo societario relativi all'Emittente di seguito brevemente descritti sin dalla Data di Pagamento:
    </p>
<p>
      (A) limitatamente a (a) modifiche dello statuto sociale e (b) messa in liquidazione dell'Emittente, maggioranza qualificata di tanti soci che rappresentino più del 70% del capitale sociale (ovvero la diversa percentuale che attribuisca un diritto di veto a ciascuna delle parti) per la regolare costituzione dell'assemblea straordinaria e voto favorevole di almeno i 2/3 del
      capitale sociale rappresentato in assemblea per la validità delle relative delibere;
    </p>
<p>
      (B) numero dei membri del consiglio di amministrazione pari a 7 di cui uno sia in possesso dei requisiti di indipendenza stabiliti per i sindaci dall'articolo 148, terzo comma, del Testo Unico della Finanza;
    </p>
<p>
      (C) meccanismo di voto di lista per la nomina dei membri del consiglio di amministrazione dell'Emittente;
    </p>
<p>
      (D) maggioranza qualificata dei 4/5 dei membri del consiglio di amministrazione, con arrotondamento all'unità superiore, per la validità delle delibere del consiglio di amministrazione concernenti (a) l'approvazione dei piani strategici, industriali e finanziari; (b) l'approvazione del piano triennale di investimenti strutturali; (c) l'approvazione del piano
      triennale per le attività esternalizzate a parti correlate; (d) l'individuazione degli amministratori delegati e la definizione dei contenuti delle deleghe loro conferite; (e) la cooptazione degli amministratori in caso di cessazione, nei limiti previsti dalla legge; (f) esercizio del diritto di voto nell'assemblea straordinaria delle società controllate
      dall'Emittente; (g) le modifiche ai piani d'investimento la cui variazione d'importo su base annua sia superiore ad Euro 1.000.000; (h) le modifiche al piano di attività esternalizzate a parti correlate la cui variazione d'importo su base annua sia superiore ad Euro 500.000; (i) l'assunzione di finanziamenti, la modifica dei termini e delle condizioni dei
      finanziamenti in essere, il rilascio e/o la liberazione di garanzie, personali e reali, la concessione di prestiti il cui valore per ogni singola operazione o per una serie di operazioni collegate sia superiore ad Euro 1.500.000; (l) la cessione di partecipazioni in società, consorzi o <i>joint venture</i>, nonché la cessione di azienda o di beni costituenti immobilizzazioni non
      attinenti il servizio, compresi beni immobili, il cui valore per ogni singola operazione o per una serie di operazioni collegate sia superiore ad Euro 1.000.000; (m) l'approvazione delle operazioni con parti correlate, ivi incluse le operazioni infragruppo, salvo le operazioni tipiche o usuali ovvero quelle da concludersi a condizioni <i>standard</i>;
    </p>
<p>
      (E) individuazione di una procedura di risoluzione delle ipotesi di stallo decisionale;
    </p>
<p>
      (viii) Amga, Smat e CGE si impegnino, per quanto di rispettiva competenza, a far sì che, a seguito dell'Acquisto di CGE sia convocata l'assemblea straordinaria dell'Emittente per l'approvazione del nuovo statuto sociale dell'Emittente (di seguito, il <b><i>Nuovo Statuto dell'Emittente</i></b>) che dovrà recepire, tra gli altri, i principi di governo
      societario brevemente descritti al precedente punto (vii).
    </p>
<p>
      A far data dalla sottoscrizione dell'Accordo Parasociale e per l'intera durata dello stesso, le parti si sono impegnate a non acquistare o vendere, direttamente, indirettamente ovvero per interposta persona, alcuna Azione, ovvero il diritto di acquistare o vendere anche a data successiva alcuna Azione, a qualsiasi titolo, a/da terzi, in assenza del preventivo consenso scritto di
      tutte le altre parti e fatti salvi gli acquisti connessi agli obblighi gravanti su Nuova SAP ai sensi dell'Offerta e, in ogni caso, a non intraprendere alcuna iniziativa che possa essere idonea, direttamente o indirettamente, a pregiudicare ovvero rendere maggiormente oneroso l'esito favorevole dell'Offerta.
    </p>
<p>
<b>5. Durata dell'Accordo Parasociale</b>
</p>
<p>
      L'Accordo Parasociale diverrà efficace a far tempo dalla data di avveramento della Condizione Sospensiva - sempre che tale data cada entro il decimo giorno precedente la data di chiusura del periodo di adesione all'Offerta non producendo, in caso contrario, alcun effetto - e sarà valido e vincolante per le parti sino alla data di efficacia del Nuovo Statuto
      dell'Emittente e, in ogni caso, al più tardi, alla data del 30 settembre 2006. Tuttavia, le previsioni dell'Accordo Parasociale relative, tra l'altro, all'impegno delle parti di non acquistare o vendere Azioni (fatti salvi gli acquisti di Nuova SAP connessi all'Offerta) per l'intera durata dello stesso e, più in generale, a non intraprendere iniziative
      idonee a pregiudicare l'esito favorevole dell'Offerta, sono efficaci sin dalla data di sottoscrizione dell'Accordo Parasociale.
    </p>
<p>
<b>6. Ufficio del registro delle imprese presso il quale l'Accordo Parasociale sarà depositato</b>
</p>
<p>
      Copia dell'Accordo Parasociale sarà depositata, nei termini di legge, presso l'Ufficio del Registro delle Imprese di Torino. L'estratto dell'Accordo Parasociale sarà, altresì, posto a disposizione del pubblico sul sito <i>web</i> di Amga e Smat rispettivamente agli indirizzi Internet www.amgaspa.it e www.smatorino.it .
    </p>
<p>
      4 maggio 2005
    </p>
<p>
<b>[AS.1.05.1]