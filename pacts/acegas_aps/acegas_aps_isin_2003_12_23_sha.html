<html>
<head>
<title>
      ACEGAS - APS SPA - Estratto dei patti parasociali
    </title>
<meta content="stp" name="subjectList"/>
<meta content="304419" name="linkid"/>
<meta content="ACEGAS - APS SPA - Estratto dei patti parasociali" name="Description"/>
<meta content="stpatti" name="ss_family"/>
<meta content="ACEGAS - APS SPA" name="societa"/>
<meta content="stpatti" name="ss_table"/>
<meta content="2012-12-12" name="date"/>
<meta content="stpatti" name="tipo"/>
<meta content="N;morandi;1170330624927" name="synchro"/>
<meta content="158943" name="codconsob"/>
</head>
<body>
<p align="left">
<b>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</b>
</p>
<p align="center">
<b>ACEGAS-APS S.P.A.</b>
</p>
<p>
      Si rende noto che, in data 22 dicembre 2003, il Comune di Trieste ed il Comune di Padova (di seguito, le " <strong>Parti</strong> " e, singolarmente, una " <strong>Parte</strong> ") hanno sottoscritto un patto parasociale (di seguito, il " <strong>Patto</strong> ") relativo ad ACEGAS-APS S.p.A. (di seguito, " <strong>ACEGAS-APS</strong> ") e ad una
      società a responsabilità limitata di nuova costituzione (di seguito, " <strong>Holding</strong> ") nella quale le Parti, ai sensi del Patto, conferiranno complessivamente n. 37.209.026 azioni ordinarie di ACEGAS-APS (di seguito, il " <strong>Conferimento</strong> "), di cui n. 18.641.722 azioni detenute dal Comune di Trieste e n. 18.567.304 azioni detenute dal
      Comune di Padova (di seguito, complessivamente le " <strong>Azioni Oggetto del Conferimento</strong> ").
    </p>
<p>
      La stipulazione del Patto tra il Comune di Trieste, già azionista di riferimento di AC.E.GA.S S.p.A. (di seguito, " <strong>ACEGAS</strong> "), ed il Comune di Padova, già azionista di riferimento di Azienda Padova Servizi S.p.A. (di seguito, " <strong>APS</strong> "), nonché la costituzione della Holding, si collocano nell'ambito dell'operazione
      di scissione totale di APS a favore di ACEGAS - che conseguentemente ha assunto la denominazione di "ACEGAS-APS S.p.A." - ed a favore di una società di nuova costituzione, denominata Finanziaria Aps S.p.A. (di seguito, la " <strong>Scissione</strong> "), e costituiscono presupposto essenziale della Scissione in quanto strumentali al perseguimento delle effettive e
      motivate esigenze industriali alla base dell'intera operazione di Scissione.
    </p>
<p>
      I termini e le condizioni dell'operazione di Scissione sono contenuti nel documento informativo depositato presso Borsa Italiana S.p.A. nonché presso la sede legale di ACEGAS nei dieci giorni precedenti le assemblee straordinarie di ACEGAS e di APS svoltesi in data 12 dicembre 2003.
    </p>
<p>
<strong>1. Società le cui azioni o quote sono oggetto del Patto</strong>
</p>
<p>
      Il Patto riguarda sia (i) ACEGAS-APS, con sede in Trieste, Via Maestri del Lavoro, 8, capitale sociale pari ad Euro 282.983.213,28, iscritta al Registro delle Imprese di Trieste al n. 00930530324; sia (ii) la Holding, alla quale le Parti apporteranno il Conferimento.
    </p>
<p>
<strong>2. Numero di azioni ed entità delle quote oggetto del Patto</strong>
</p>
<p>
      Il Patto ha per oggetto (i) n. 37.247.303 azioni ordinarie di ACEGAS-APS corrispondenti al 67,92% del relativo capitale sociale (di seguito, le " <strong>Azioni Oggetto del Patto</strong> "); e (ii) il 100% del capitale sociale della Holding, a cui le Parti apporteranno il Conferimento.
    </p>
<p>
<strong>3. Soggetti aderenti al Patto e percentuali di capitale apportato</strong>
</p>
<p>
      Parti aderenti al Patto sono il Comune di Trieste ed il Comune di Padova, quali azionisti di riferimento sia di ACEGAS-APS sia della Holding, a seguito del Conferimento.
    </p>
<p>
      Il Comune di Trieste apporta al Patto n. 18.679.999 azioni ordinarie di ACEGAS-APS (di seguito, le " <strong>Azioni di Trieste</strong> "), rappresentative del 34,06% del relativo capitale sociale (e corrispondenti al 50,15% delle Azioni Oggetto del Patto). Il Patto prevede che n. 38.277 azioni facenti parte delle Azioni di Trieste vengano vendute dal Comune di Trieste, e che le
      rimanenti n. 18.641.722 azioni facenti parte delle Azioni di Trieste siano oggetto del Conferimento.
    </p>
<p>
      Il Comune di Padova apporta al Patto n. 18.567.304 azioni ordinarie di ACEGAS-APS (di seguito, le " <strong>Azioni di Padova</strong> "), rappresentative del 33,86% del relativo capitale sociale (e corrispondenti al 49,85% delle Azioni Oggetto del Patto).
    </p>
<p>
      A seguito della vendita delle n. 38.277 azioni facenti parte delle Azioni di Trieste, il Comune di Trieste deterrà il 50,1% e il Comune di Padova il 49,9% delle Azioni Oggetto del Conferimento. Ai sensi del Patto, per effetto del Conferimento il Comune di Trieste deterrà una quota di partecipazione nella Holding pari al 50,1% del relativo capitale sociale ed il Comune di Padova
      una quota pari al 49,9% dello stesso. Tali quote vengono interamente apportate al Patto.
    </p>
<p align="left">
      Le Parti hanno ritenuto di attribuire un ruolo sostanzialmente paritetico al Comune di Trieste ed al Comune di Padova per quanto attiene alla <em>governance</em> di ACEGAS-APS e della Holding.
    </p>
<p>
<strong>4. Contenuto del Patto</strong>
</p>
<p>
<strong>A. Sindacato di consultazione e voto - deposito delle Azioni Oggetto del Patto</strong>
</p>
<p>
      Il Patto prevede un sindacato di consultazione e voto sulle Azioni Oggetto del Patto, efficace dalla data della Scissione alla data del Conferimento. Nell'ambito di tale sindacato, le Parti si impegnano a concordare preventivamente tutte le decisioni di competenza dell'assemblea di ACEGAS-APS e, salvo diverso accordo, ad esprimere voto contrario sulle proposte di deliberazione di
      competenza dell'assemblea straordinaria di ACEGAS-APS. Al fine di assicurare le finalità del predetto sindacato e del Conferimento, vengono altresì previsti il deposito delle Azioni Oggetto del Patto presso una banca e l'attribuzione alla stessa banca di un mandato a disporre dei diritti inerenti alle Azioni Oggetto del Patto solo su istruzioni congiunte delle Parti. Alla
      medesima banca viene inoltre attribuito mandato a vendere n. 38.277 azioni facenti parte delle Azioni di Trieste. A decorrere dalla data del Conferimento, il sindacato di consultazione e voto verrà sospeso e le finalità perseguite attraverso lo stesso verranno realizzate attraverso la Holding.
    </p>
<p>
<strong>B. Costituzione della Holding e Conferimento</strong>
</p>
<p>
      Il Patto prevede che la Holding venga costituita in forma di società a responsabilità limitata mediante il Conferimento, da perfezionarsi il prima possibile, nel gennaio 2004, in conformità all'articolo 2465 del codice civile, nel testo in vigore dal 1 gennaio 2004.
    </p>
<p>
<strong>C. <em>Corporate Governance</em></strong>
</p>
<p>
      Il Patto stabilisce una serie di regole volte alla attribuzione di un ruolo sostanzialmente paritetico al Comune di Trieste ed al Comune di Padova in tema di <em>governance</em> di ACEGAS-APS e della Holding, il cui atto costitutivo viene allegato al Patto come parte integrante dello stesso.
    </p>
<p>
<u>(i) ACEGAS-APS</u>
</p>
<p>
      Le previsioni sulla <em>governance</em> di ACEGAS-APS possono essere così riassunte:
    </p>
<ul>
<li>
        il consiglio di amministrazione di ACEGAS-APS si compone di 13 amministratori, di cui 5 indicati dal Comune di Padova, 5 dal Comune di Trieste e 3 dai soci di minoranza; gli amministratori vengono eletti con il meccanismo del voto di lista;<br/>
<br/>
         
      </li>
<li>
        viene previsto che per il primo mandato triennale, il presidente del consiglio di amministrazione ed il direttore generale siano espressione del Comune di Trieste e che l'amministratore delegato ed il condirettore generale siano espressione del Comune di Padova;<br/>
<br/>
         
      </li>
<li>
        l'eventuale cooptazione degli amministratori spetta alla Parte che abbia designato gli amministratori cessati e da sostituire;<br/>
<br/>
         
      </li>
<li>
        viene previsto che il consiglio di amministrazione provveda alla costituzione di una o più società locali;<br/>
<br/>
         
      </li>
<li>
        il collegio sindacale, da eleggere mediante il meccanismo del voto di lista, si compone di 3 sindaci effettivi e 2 supplenti, dei quali 1 effettivo e 1 supplente designati dal Comune di Padova, 1 effettivo, con carica di presidente, e 1 supplente dal Comune di Trieste, la nomina del 3 sindaco effettivo viene riservata ai soci di minoranza;<br/>
<br/>
         
      </li>
<li>
        viene stabilito che alcune deliberazioni del consiglio di amministrazione, tra cui quelle concernenti le materie di cui all'art. 2381, comma 4, del codice civile, nel testo in vigore dal 1 gennaio 2004, le proposte da sottoporre all'assemblea straordinaria di ACEGAS-APS, le decisioni sulla cooptazione degli amministratori, l'esercizio del diritto di voto nell'assemblea
        straordinaria delle società controllate, la nomina degli amministratori e i sindaci nelle società controllate o collegate, l'approvazione del business plan e del budget, l'assunzione di finanziamenti il cui valore sia superiore a Euro 2.000.000, nonché altre operazioni il cui valore sia superiore a Euro 1.000.000, siano riservate alla competenza esclusiva del
        consiglio di amministrazione e vengano assunte con il voto favorevole di almeno 9 amministratori;<br/>
<br/>
         
      </li>
<li>
        viene stabilito che alcune deliberazioni dell'assemblea, tra cui la modifica dello statuto sociale, la messa in liquidazione volontaria della società e le operazioni sul capitale sociale, vengano assunte con un <em>quorum</em> deliberativo dei 2/3 e con un <em>quorum</em> costitutivo per la prima convocazione pari a quello di legge e per la seconda e la terza convocazione non
        inferiore al 40% del capitale sociale di ACEGAS-APS;<br/>
<br/>
         
      </li>
<li>
        il Comune di Trieste si obbliga nei confronti del Comune di Padova a procurare che (i) entro 30 giorni dall'efficacia della Scissione gli amministratori di ACEGAS-APS espressione del Comune di Trieste rassegnino le proprie dimissioni e di conseguenza il consiglio di amministrazione decada, e che (ii) entro i 15 giorni successivi venga convocata l'assemblea di ACEGAS-APS avente ad
        oggetto la nomina dei nuovi amministratori di ACEGAS-APS in conformità con le disposizioni del Patto;<br/>
<br/>
         
      </li>
<li>
        viene previsto che venga conservata la sede legale a Trieste, ed in funzione di esigenze operative, vengano istituite sedi amministrative a Padova e Trieste.
      </li>
</ul>
<p>
<u>(ii) Holding</u>
</p>
<p>
      Le previsioni sulla <em>governance</em> della Holding possono essere così riassunte:
    </p>
<ul>
<li>
        l'indirizzo e la gestione della Holding devono essere decisi di comune accordo tra le Parti, salvo quanto di seguito indicato;<br/>
<br/>
         
      </li>
<li>
        il consiglio di amministrazione si compone di 10 consiglieri, elevabili sino a 20, designati per metà dal Comune di Trieste e per metà dal Comune di Padova, ed eletti attraverso il meccanismo del voto di lista;<br/>
<br/>
         
      </li>
<li>
        viene previsto che il presidente del consiglio di amministrazione sia espressione del Comune di Trieste, e che non siano conferite deleghe né allo stesso né agli altri amministratori;<br/>
<br/>
         
      </li>
<li>
        l'eventuale cooptazione degli amministratori spetta alla Parte che abbia designato gli amministratori cessati e da sostituire;<br/>
<br/>
         
      </li>
<li>
        in caso di decadenza o dimissioni di almeno 4 amministratori è prevista la decadenza dell'intero consiglio di amministrazione, che tuttavia rimane in carica per il compimento degli atti di ordinaria amministrazione sino alla nomina del nuovo consiglio di amministrazione;<br/>
<br/>
         
      </li>
<li>
        il collegio sindacale si compone di 3 sindaci effettivi e 2 supplenti, dei quali 1 effettivo, con la carica di presidente, e 1 supplente designati dal Comune di Padova, ed i restanti 2 effettivi e 1 supplente dal Comune di Trieste, da eleggere mediante il meccanismo del voto di lista;<br/>
<br/>
         
      </li>
<li>
        viene stabilito che alcune deliberazioni del consiglio di amministrazione della Holding, tra cui quelle concernenti l'esercizio del diritto di voto nell'assemblea straordinaria di ACEGAS-APS, le proposte da sottoporre all'approvazione dell'assemblea straordinaria della Holding, nonché la stipula di determinati contratti il cui valore sia superiore a Euro 100.000,
        vengano assunte con il voto favorevole di almeno un numero di amministratori pari alla metà più 2 del numero totale degli amministratori in carica;<br/>
<br/>
         
      </li>
<li>
        la scelta dei candidati alla carica di amministratore e sindaco di ACEGAS-APS da inserire nella lista presentata dalla Holding nell'assemblea di ACEGAS-APS deve essere effettuata in seno al consiglio di amministrazione della Holding con il meccanismo del voto di lista e con l'obiettivo di assicurare che i rappresentanti della Holding nel consiglio di amministrazione di ACEGAS-APS
        siano ripartiti, in modo paritetico, tra il Comune di Padova e il Comune di Trieste;<br/>
<br/>
         
      </li>
<li>
        viene stabilito che alcune deliberazioni dell'assemblea, tra cui quelle limitative della distribuzione di utili, quelle di modifica dell'atto costitutivo, di sostanziale modifica dell'oggetto sociale o dei diritti dei soci, di messa in liquidazione volontaria della Holding, ovvero relative ad operazioni sul capitale sociale della Holding o comunque connesse ad ACEGAS-APS e/o
        alle Azioni Oggetto del Conferimento, vengano in ogni caso assunte, sia in prima, sia in seconda convocazione, con il voto favorevole di tanti soci che rappresentino almeno il 75% del capitale sociale della Holding.
      </li>
</ul>
<p>
<u>(iii) Stalli deliberativi</u>
</p>
<ul>
<li>
        Al solo fine di superare eventuali situazioni di stallo decisionale in seno al consiglio di amministrazione della Holding il Comune di Trieste potrà designare un amministratore in più rispetto al Comune di Padova in seno al consiglio di amministrazione della Holding, qualora tale stallo decisionale possa comportare la messa in liquidazione della Holding; in tal caso entro 20
        giorni dal superamento della situazione di stallo, il Comune di Trieste dovrà fare in modo che venga ripristinata la pari rappresentatività delle Parti nel consiglio di amministrazione.<br/>
<br/>
         
      </li>
<li>
        Il Patto prevede poi procedure di consultazione volte al superamento di situazioni di stallo dovute al mancato raggiungimento, nel consiglio di amministrazione o nell'assemblea della Holding o nel consiglio di amministrazione di ACEGAS-APS, dei <em>quorum</em> qualificati previsti nel Patto.<br/>
<br/>
         
      </li>
<li>
        Viene infine previsto che, decorsi 4 anni dalla data di efficacia della Scissione, ove si verifichino situazioni di stallo di cui al punto che precede con riguardo a deliberazioni su aggregazioni industriali, modifiche statutarie, messa in liquidazione volontaria e/o operazioni sul capitale sociale della Holding e/o di ACEGAS-APS, in assenza di diverso accordo, ciascuna delle Parti possa
        richiedere all'altra Parte, che in tal caso dovrà accettare la richiesta, la scissione non proporzionale della Holding, con trasferimento a due società beneficiarie, la prima interamente partecipata dal Comune di Padova e la seconda interamente partecipata dal Comune di Trieste, rispettivamente del 49,9% alla prima, e del 50,1% alla seconda, del capitale sociale detenuto
        dalla Holding in ACEGAS-APS.
      </li>
</ul>
<p>
<strong>D. Divieto di acquisto e sottoscrizione di strumenti finanziari di ACEGAS-APS e divieto di trasferimento delle partecipazioni oggetto del Patto</strong>
</p>
<p>
      Viene previsto l'impegno delle Parti di non acquistare, sottoscrivere e/o comunque detenere azioni di ACEGAS-APS diverse dalle Azioni Oggetto del Patto e/o obbligazioni convertibili in azioni di ACEGAS-APS e/o diritti di sottoscrizione delle stesse. Salvo quanto previsto in relazione al mandato a vendere di cui al precedente paragrafo 4A, le Parti si obbligano inoltre a non trasferire
      e/o alienare e/o comunque disporre delle Azioni Oggetto del Patto fino alla data del Conferimento; nonché, dopo quest'ultimo, per un periodo di 18 mesi, delle partecipazioni detenute nella Holding (periodo di <em>lock up</em> ), fatta eccezione per quanto necessario a porre in essere eventuali aggregazioni, secondo modalità concordate per iscritto tra le Parti. Alla scadenza
      di detto periodo di <em>lock up</em> troveranno applicazione le clausole dell'atto costitutivo della Holding relative al diritto di prelazione ed al diritto di co-vendita dei soci.
    </p>
<p>
<strong>E. Ulteriori pattuizioni</strong>
</p>
<ul>
<li>
        Il Patto prevede che la Parte che compia atti o negozi da cui derivino obblighi di promuovere una offerta pubblica di acquisto deve tenere indenne l'altra Parte da qualsiasi responsabilità, onere o costo che ne dovesse derivare.<br/>
<br/>
         
      </li>
<li>
        Viene previsto che il Comune di Trieste ed il Comune di Padova procurino (i) che il consiglio di amministrazione di ACEGAS-APS proponga all'assemblea straordinaria, entro il 31 dicembre 2004, l'emissione di un prestito obbligazionario convertibile di importo pari ad Euro 60.000.000 (con la possibilità di incrementare lo stesso fino ad Euro 120.000.000, riservandone la
        sottoscrizione ad ulteriori soci, ove esigenze finanziarie e/o industriali di ACEGAS-APS lo richiedano e si presenti l'opportunità) e (ii) che l'assemblea straordinaria di ACEGAS-APS approvi la relativa emissione. Qualora la Holding non sottoscriva la quota di propria spettanza del prestito obbligazionario, le Parti si impegnano a sottoscrivere una porzione del prestito
        obbligazionario pari ad Euro 20.000.000 ciascuna e a conferire contestualmente nella Holding la rispettiva porzione del prestito sottoscritta per un pari importo. L'eventuale porzione del prestito obbligazionario sottoscritta da ciascuna delle Parti in eccedenza rispetto all'importo di Euro 20.000.000 ed i diritti di sottoscrizione e/o le azioni che ne derivano dovranno essere
        depositati presso una banca al fine di escludere l'esercizio del relativo diritto di voto e di procedere alla loro integrale vendita. Per quanto concerne la predetta sottoscrizione della porzione del prestito obbligazionario di spettanza del Comune di Trieste, le Parti si impegnano a far sì che ACEGAS-APS compensi l'esistente debito di ACEGAS-APS verso il Comune di Trieste,
        pari a circa Euro 20.000.000, oltre accessori, con il debito del Comune di Trieste verso ACEGAS-APS derivante dalla sottoscrizione della predetta porzione del prestito obbligazionario, o comunque a permettere al Comune di Trieste di sottoscrivere e liberare detta porzione del prestito obbligazionario con modalità analoghe.<br/>
<br/>
         
      </li>
<li>
        Qualsiasi controversia relativa all'interpretazione, esecuzione, risoluzione, validità del Patto o allo stesso connessa, sarà decisa da un collegio di tre arbitri che decideranno in via rituale e secondo diritto.
      </li>
</ul>
<p>
<strong>5. Durata e rinnovo del Patto</strong>
</p>
<p>
      Salvo quanto previsto nel paragrafo 4A che precede, viene stabilito che il Patto abbia una durata di 10 anni con riguardo alla pattuizioni relative alla Holding ed una durata di 3 anni con riguardo alle pattuizioni relative ad ACEGAS-APS. Viene inoltre previsto un impegno a rinegoziare in buona fede il Patto alla scadenza.
    </p>
<p>
<strong>6. Clausole penali</strong>
</p>
<ul>
<li>
        Il Comune di Trieste sarà tenuto al pagamento al Comune di Padova di una penale pari a Euro 1.000.000 nel caso di inadempimento degli obblighi di cui al 1 punto del paragrafo 4C (iii) relativi al ripristino della pari rappresentatività nel consiglio di amministrazione di Holding.<br/>
<br/>
         
      </li>
<li>
        Qualora si verifichi per più di 3 volte nell'arco di 12 mesi la decadenza del consiglio di amministrazione per effetto della previsione di cui al 5 punto del paragrafo 4C (ii), la Parte che ha designato gli amministratori la cui decadenza e/o le cui dimissioni abbiano provocato la decadenza dell'intero consiglio di amministrazione sarà tenuta al pagamento di una penale
        pari ad Euro 1.000.000 a favore dell'altra Parte. La penale in oggetto non sarà dovuta qualora le 3 decadenze del consiglio di amministrazione nell'arco di 12 mesi si verifichino nella situazione in cui il consiglio di amministrazione della Holding sia composto da un numero dispari di componenti ed il Comune di Trieste non abbia adempiuto gli obblighi di ripristino della pari
        rappresentatività nel consiglio di amministrazione ai sensi del 1 punto del paragrafo 4C (iii).<br/>
<br/>
         
      </li>
<li>
        La Parte che si renda inadempiente all'obbligo di procurare la scissione di cui al punto 3 del paragrafo 4C (iii) nel caso in cui l'altra Parte ne abbia diritto, sarà tenuta al pagamento, a favore di quest'ultima, di una penale pari ad Euro 5.000.000.
      </li>
</ul>
<p>
<strong>7. Soggetto presso il quale gli strumenti finanziari sono depositati</strong>
</p>
<p>
      Le Azioni Oggetto del Patto saranno depositate tra la data di efficacia della Scissione e la data del Conferimento presso Interbanca S.p.A., sede di Milano, Corso Venezia 56.
    </p>
<p>
<strong>8. Deposito del Patto</strong>
</p>
<p>
      Il Patto viene depositato in data 23 dicembre 2003 presso l'Ufficio del Registro delle Imprese di Trieste.
    </p>
<p>
      23 dicembre 2003
    </p>
<p>
<b>[AO.1.03.1]