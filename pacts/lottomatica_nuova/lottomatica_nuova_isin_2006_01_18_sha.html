<html>
<head>
<title>
      GTECH SPA - Estratto dei patti parasociali
    </title>
<meta content="stp" name="subjectList"/>
<meta content="279040" name="linkid"/>
<meta content="GTECH SPA - Estratto dei patti parasociali" name="Description"/>
<meta content="stpatti" name="ss_family"/>
<meta content="GTECH SPA" name="societa"/>
<meta content="stpatti" name="ss_table"/>
<meta content="2015-04-06" name="date"/>
<meta content="stpatti" name="tipo"/>
<meta content="N;prudenzi;1422292409216" name="synchro"/>
<meta content="285241" name="codconsob"/>
</head>
<body>
<p align="left">
<b>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</b>
</p>
<p align="center">
<b>LOTTOMATICA S.P.A.</b>  
    </p>
<p align="left">
      Ai sensi dell’art. 122 del D. Lgs. 24.2.1998, n. 58 (come successivamente modificato, il "<b>Testo Unico</b>") e delle applicabili disposizioni della Delibera Consob n. 11971 del 14.5.1999 (come successivamente modificata), De Agostini S.p.A. <b></b>("<b>DeA</b>") con sede in Novara, Via G. da Verrazano, 15, 28100, capitale sociale Euro 42.000.000, codice fiscale
      ed iscrizione presso il Registro delle Imprese di Novara al numero 07178180589; comunica che in data 10 gennaio 2006 è stato stipulato tra DeA e GTECH Holdings Corporation ("<b>GTECH</b>"), società costituita secondo le leggi del Delaware (Stati Uniti d’America), con sede in 55, Technology Way, West Greenwich, RI 02817, le cui azioni sono quotate sul New York Stock
      Exchange; un patto parasociale (il "<b>Patto Parasociale</b>") relativo a Lottomatica S.p.A. ("<b>Lottomatica</b>"), le cui azioni sono quotate sul Mercato Telematico Azionario organizzato e gestito da Borsa Italiana S.p.A.. DeA <b></b>è attualmente titolare direttamente di n. 49.019.647 azioni ordinarie, pari al 55,073% e, indirettamente, tramite Nuova Tirrena
      S.p.A ("<b>Nuova Tirrena S.p.A.</b> "), di n. 2.656.618 azioni ordinarie, pari al 2,985% del capitale sociale di Lottomatica.
    </p>
<p align="left">
<b>1. <u>Società i cui strumenti finanziari sono oggetto del Patto Parasociale</u></b>
</p>
<p align="left">
      Lottomatica, con sede in Roma, viale del Campo Boario n. 56/D, capitale sociale deliberato per euro 93.668.640 sottoscritto e versato per euro 89.009.280, rappresentato da n. 89.009.280 azioni ordinarie, da nominali Euro 1, è iscritta presso il Registro delle Imprese di Roma, numero di iscrizione e codice fiscale 08028081001.
    </p>
<p align="left">
<b>2. <u>Azioni e strumenti finanziari oggetto del Patto Parasociale</u></b>
</p>
<p align="left">
      Il Patto Parasociale ha ad oggetto tutte le n. 51.676.265 azioni di Lottomatica di proprietà di DeA e Nuova Tirrena, oggi complessivamente pari al 58,058% del capitale sociale di Lottomatica, nonché tutte le ulteriori azioni di Lottomatica che dovessero essere successivamente acquistate a qualunque titolo da DeA direttamente o indirettamente (le "<b>Azioni</b>
<b>Lottomatica</b>").
    </p>
<p align="left">
      GTECH non è titolare di alcuna azione di Lottomatica.
    </p>
<p align="left">
<b>3. <u>Soggetti aderenti al Patto Parasociale</u></b>
</p>
<p align="left">
      Le parti del Patto Parasociale sono DeA e GTECH.
    </p>
<p align="left">
<b>4. <u>Controllo della società quotata in virtù del Patto Parasociale</u></b>
</p>
<p align="left">
      DeA in forza delle azioni Lottomatica delle quali è, direttamente e indirettamente, titolare ha il controllo esclusivo di Lottomatica ai sensi degli articoli 93 del Testo Unico e 2359, comma 1, n. 1, cod. civ..
    </p>
<p align="left">
<b>5. <u>Contenuto del Patto Parasociale</u></b>
</p>
<p align="left">
      DeA si è impegnata ad esercitare, e a far esercitare da Nuova Tirrena, il diritto di voto relativo alle Azioni Lottomatica (i) a favore dell’aumento di capitale che sarà proposto all’assemblea straordinaria di Lottomatica per finanziare in parte l’acquisto dell’intero capitale sociale di GTECH (l’"<b>Aumento di Capitale</b>" e da realizzarsi
      mediante fusione per incorporazione di una società veicolo, controllata indirettamente da Lottomatica, in GTECH l’"<b>Acquisizione</b>") e di ogni altra delibera eventualmente da assumere in connessione con l’Acquisizione e con le altre fonti di finanziamento dell’Acquisizione (il "<b>Finanziamento dell’Acquisizione</b>"); e (ii) contrario ad
      ogni altra delibera eventualmente da assumere nell’ambito della stessa assemblea straordinaria di Lottomatica che possa impedire o ritardare significativamente l’attuazione dell’Acquisizione o del Finanziamento dell’Acquisizione.
    </p>
<p align="left">
      In connessione con gli impegni sopra menzionati, inoltre, DeA si è impegnata (i) a non conferire, direttamente o indirettamente, deleghe o procure per l’esercizio del diritto di voto relativo alle Azioni Lottomatica che possano impedire o ritardare significativamente l’adempimento delle obbligazioni di DeA previste dal Patto Parasociale; e (ii) a non vendere, dare in pegno,
      disporre o costituire vincoli sulle Azioni Lottomatica, direttamente o indirettamente, dalla data di sottoscrizione del Patto Parasociale fino all’attuazione dell’Aumento di Capitale.
    </p>
<p align="left">
      DeA, infine, si è impegnata ad esercitare, e a far sì che Nuova Tirrena eserciti, in relazione all’aumento di capitale, il diritto di opzione relativo alle Azioni Lottomatica e quindi a sottoscrivere e a far sottoscrivere da Nuova Tirrena le relative azioni ed a non recedere, e far sì che Nuova Tirrena non receda, da tali obblighi.
    </p>
<p align="left">
<b>6. <u>Durata del Patto Parasociale</u></b>
</p>
<p align="left">
      Il Patto Parasociale ha efficacia dalla data di sottoscrizione e resterà valido ed efficace fino alla scadenza degli impegni indicati nel paragrafo 5. (non è indicata una precisa data di scadenza), a meno che non venga risolto il contratto che disciplina l’Acquisizione. In tal caso anche il Patto Parasociale sarà automaticamente risolto.
    </p>
<p align="left">
<b>7. <u>Deposito del Patto Parasociale</u></b>
</p>
<p align="left">
      Il Patto Parasociale sarà depositato entro il 25 gennaio 2006 presso il Registro delle Imprese di Roma e di Novara.
    </p>
<p align="left">
      18 gennaio 2006
    </p>
<p align="left">
<strong>[LH.1.06.1]