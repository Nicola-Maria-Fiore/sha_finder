<html>
<head>
<title>
      UNIONE DI BANCHE ITALIANE SPA
    </title>
<meta content="stp" name="subjectList"/>
<meta content="220620" name="linkid"/>
<meta content="UNIONE DI BANCHE ITALIANE SPA - Estratto dei patti parasociali" name="Description"/>
<meta content="stpatti" name="ss_family"/>
<meta content="UNIONE DI BANCHE ITALIANE SPA" name="SOCIETA"/>
<meta content="stpatti" name="ss_table"/>
<meta content="2020-08-05" name="date"/>
<meta content="N;rinaldi;1596796309869" name="synchro"/>
<meta content="261576" name="codconsob"/>
</head>
<body>
<p>
<b>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</b>
</p>
<p align="center">
<b>BANCHE POPOLARI UNITE SOC. COOP. A R.L.</b>
</p>
<p>
      1. Si rende noto che, in data 1° agosto 2003, è stato sottoscritto un impegno comune (di seguito, l'"Impegno") tra i seguenti Consiglieri di amministrazione di Banche Popolari Unite soc. coop. a r.l. (di seguito, "BPU") di derivazione della Banca Popolare Commercio e Industria soc. coop. a r.l. (di seguito, "BPCI") la quale ultima, fondendosi con
      la Banca Popolare di Luino e Varese s.p.a. e con la Banca Popolare di Bergamo - Credito Varesino soc. coop. a r.l. (di seguito, "BPB"), ha dato luogo alla costituzione di BPU con effetto dal 1° luglio 2003:
    </p>
<p>
      - Giuseppe Vigorelli<br/>
      - Mario Boselli<br/>
      - Giampiero Auletta Armenise<br/>
      - Antonio Bulgheroni<br/>
      - Roberto Drago<br/>
      - Loris Fontana<br/>
      - Toti S. Musumeci<br/>
      - Carlo Porcari
    </p>
<p>
      L'Impegno non prevede che siano in alcun modo sindacate azioni né altri strumenti finanziari da parte degli aderenti al medesimo.
    </p>
<p>
      2. L'Impegno, tenuto conto degli obiettivi dell'operazione di integrazione tra le Banche, mira a garantire un sistema di <em>corporate governance</em> solido ed unitario, fondato sull'adeguata rappresentazione delle originarie componenti sociali all'interno di BPU.
    </p>
<p>
      In data 1° luglio 2003, il Consiglio di amministrazione di BPU ha deliberato di istituire, come da previsione statutaria, un Comitato Nomine e ne ha approvato il relativo Regolamento, che prevede, tra l'altro, modalità di composizione degli organi di BPU e delle società del Gruppo e la rappresentatività delle originarie componenti riferibili a BPCI e BPB. Nel
      Comitato Nomine, composto da cinque membri, sono presenti due membri di derivazione BPCI.
    </p>
<p>
      Il Regolamento attribuisce ai membri del Comitato Nomine di derivazione BPCI il compito di indicare i nominativi da proporre alle assemblee quali consiglieri e sindaci a conferma e/o in sostituzione di quelli di derivazione BPCI, nonché di esprimere il gradimento sui cinque membri del Consiglio di Amministrazione della Capogruppo indicati da BPB, ai sensi dell'art. 4.1.A).(iii) del
      Regolamento stesso.
    </p>
<p>
      L'Impegno, nel rispetto dell'esclusiva competenza gestionale dell'organo amministrativo e delle relative regole di governo, istituisce un sistema di preventiva consultazione tra i sottoscrittori in materia di designazioni e/o espressione del gradimento di competenza del Comitato Nomine di BPU e rimesse alla decisione dei membri di derivazione BPCI. La finalità
      dell'Impegno è di consentire la valutazione collegiale delle candidature e l'acquisizione degli elementi di giudizio provenienti da tutti i membri del Consiglio di amministrazione di BPU di derivazione BPCI.
    </p>
<p>
      3. Nell'ambito dell'Impegno è previsto che i membri del Comitato Nomine di derivazione BPCI comunichino la presenza di cariche la cui nomina debba essere, direttamente o indirettamente, decisa o comunque proposta dal Consiglio di amministrazione di BPU, nonché la necessità di esprimere il gradimento sui cinque consiglieri di BPU designati da BPB, ai sensi di quanto
      sopra. In particolare, ogni anno gli aderenti all'Impegno designano i nominativi dei due membri del Comitato Nomine di derivazione BPCI.
    </p>
<p>
      La convocazione delle riunioni di consultazione è effettuata da un Coordinatore designato, a maggioranza, ogni anno. Per il primo mandato sarà coordinatore il Cav. del Lav. Loris Fontana.
    </p>
<p>
      All'esito delle riunioni di consultazione, validamente costituite con la presenza della maggioranza degli aderenti all'Impegno, i membri del Comitato Nomine di derivazione BPCI indicano in Comitato Nomine il nominativo espresso a maggioranza dei presenti, i quali designeranno con voto palese (anche a distanza) soggetti di indubbia competenza professionale,onorabilità ed
      idoneità alla realizzazione degli obiettivi dell'Impegno, ovvero manifestano il gradimento o il mancato gradimento, secondo l'esito della consultazione, in ordine ai cinque membri del Consiglio di amministrazione di BPU di derivazione BPB, ai sensi di quanto sopra.
    </p>
<p>
      4. Nell'Impegno è prevista sia la decadenza dal medesimo di chi non riveste più l'incarico di Consigliere di amministrazione di BPU sia l'integrazione della composizione degli aderenti, con decisione assunta a maggioranza dei membri rimanenti, con gli ulteriori nominativi deiConsiglieri di amministrazione di BPU di derivazione BPCI, previa adesione all'Impegno.
    </p>
<p>
      5. Nell'Impegno è precisato il valore morale e non giuridico del vincolo assunto dagli aderenti con durata triennale e rinnovo automatico alla scadenza salvo disdetta da parte di uno o più degli aderenti almeno 6 mesi prima della scadenza.
    </p>
<p>
      6. L'Impegno è stato inviato in data 6 agosto 2003 per via telematica per il deposito presso l'Ufficio del Registro delle Imprese di Bergamo.
    </p>
<p>
      10 agosto 2003
    </p>
<p>
<b>[BS.1.03.1]