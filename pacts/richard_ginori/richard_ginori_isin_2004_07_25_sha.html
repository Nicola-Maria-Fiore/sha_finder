<html>
<head>
<title>
      RICHARD GINORI 1735 SPA - Estratto dei patti parasociali
    </title>
<meta content="stp" name="subjectList"/>
<meta content="305933" name="linkid"/>
<meta content="RICHARD GINORI 1735 SPA - Estratto dei patti parasociali " name="Description"/>
<meta content="stpatti" name="ss_family"/>
<meta content="RICHARD GINORI 1735 SPA" name="societa"/>
<meta content="stpatti" name="ss_table"/>
<meta content="2008-12-24" name="date"/>
<meta content="stpatti" name="tipo"/>
<meta content="N;Admin;1216140224156" name="synchro"/>
<meta content="105431" name="codconsob"/>
</head>
<body>
<p>
<b>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</b>
</p>
<p align="center">
<b>RICHARD GINORI 1735</b>
</p>
<p>
      In data 16 luglio 2004 è stato stipulato un patto di sindacato (di seguito il "Patto") avente ad oggetto azioni ordinarie emesse da Richard-Ginori 1735 S.p.A..
    </p>
<p>
<strong>1. Società i cui strumenti finanziari sono oggetto del Patto</strong>
</p>
<p>
      La società le cui azioni sono oggetto del Patto è Richard-Ginori 1735 S.p.A. con sede in Sesto Fiorentino (FI), Viale Giulio Cesare n. 50, codice fiscale e numero di iscrizione al Registro delle Imprese di Firenze n. 01549500062, capitale sociale i.v. pari a Euro 23.608.000,00 suddiviso in 90.800.000 azioni ordinarie di Euro 0,26 ciascuna (di seguito "Richard-Ginori").
    </p>
<p>
<strong>2. Strumenti finanziari conferiti nel Patto</strong>
</p>
<p>
      Le azioni attualmente conferite nel Patto sono 49.940.000 azioni ordinarie di Richard-Ginori, che rappresentano il 55% del capitale sociale della società.
    </p>
<p>
<strong>3. Soggetti aderenti al Patto</strong>
</p>
<p>
      I soggetti che hanno aderito al Patto sono:
    </p>
<p>
<strong>-</strong> Retma Holding B.V., con sede in Amsterdam (Olanda), Strawinskylaan 3111 (di seguito "Retma"), che ha conferito al Patto 49.940.000 azioni ordinarie, che rappresentano il 100% delle azioni conferite nel Patto e il 55% del capitale sociale di Richard-Ginori. Inoltre, Retma si obbliga a conferire nel Patto le azioni che dovessero esserle assegnate gratuitamente e
      le azioni che decidesse di sottoscrivere e/o acquistare a pagamento;
    </p>
<p>
      - Starfin S.r.l., con sede in Bologna, Via Toscana 71 (di seguito "Starfin"), che non ha conferito, né conferirà in futuro, al Patto alcuna azione di Richard-Ginori.
    </p>
<p>
      Nessun aderente, in virtù del Patto, esercita il controllo su Richard-Ginori. Tuttavia, Retma esercita singolarmente il controllo su Richard-Ginori.
    </p>
<p>
<strong>4. Contenuto del Patto</strong>
</p>
<p>
<u>Aumento di Capitale di Richard-Ginori</u>
</p>
<p>
      a) Retma si impegna a far si che l'Assemblea dei Soci di Richard-Ginori deliberi entro il 31 dicembre 2004 un aumento di capitale sociale scindibile per complessivi Euro 4.721.600, di cui Euro 2.360.800 a titolo di capitale nominale e Euro 2.360.800 a titolo di sovrapprezzo, da effettuarsi mediante offerta in opzione ai soci di complessive 9.080.000 azioni ordinarie, da attribuirsi in
      ragione di n. 1 azione di nuova emissione ogni n. 10 azioni possedute, da sottoscriversi entro il 30 marzo 2005 a fronte del pagamento di Euro 0,52 per azione, di cui Euro 0,26 a titolo di capitale nominale e Euro 0,26 a titolo di sovrapprezzo (l' "Aumento di Capitale");
    </p>
<p>
      b) Retma si impegna a cedere a Starfin, che si impegna ad acquistare da Retma, tutti i propri diritti di opzione derivanti dall'Aumento di Capitale a fronte del pagamento di un corrispettivo complessivo pari a Euro 1.000;
    </p>
<p>
      c) Starfin si impegna a sottoscrivere tutte le Azioni derivanti dai diritti di opzione ceduti da Retma nonché tutte le Azioni derivanti dall'Aumento di Capitale che rimarranno inoptate;
    </p>
<p>
      d) Retma e Starfin si impegnano, ognuno per quanto di propria competenza, a far si che, entro il 31 luglio 2004, Starfin conceda a Richard-Ginori, e quest'ultima riceva da Starfin, un finanziamento per complessivi Euro 3.500.000 da rimborsarsi entro e non oltre il 30 marzo 2005 in denaro e, fino a capienza, mediante compensazione con il credito che Richard-Ginori avrà nei confronti
      di Starfin in relazione alla sottoscrizione dell'Aumento di Capitale.
    </p>
<p>
<u>Trasferimento delle azioni</u>
</p>
<p>
      e) Il trasferimento da parte di Retma delle azioni conferite nel Patto (nonché dei diritti da esse derivanti che conferiscano il diritto a sottoscrivere o acquisire azioni della società) sarà soggetto alla procedura di covendita e di prelazione a favore di Starfin qualora il trasferimento, anche se effettuato in più <em>tranches</em> e/o con più controparti,
      comporti che Retma trasferisca almeno il 50% del capitale sociale di Richard-Ginori o comunque comporti che Retma cessi di essere il socio di maggioranza relativa di Richard-Ginori.
    </p>
<p>
      Sono esclusi dal diritto di covendita e di prelazione i trasferimenti a favore di società appartenenti al medesimo gruppo societario di Retma, a condizione che il successore sottoscriva il Patto medesimo.
    </p>
<p>
<u>Consiglio di Amministrazione di Richard-Ginori</u>
</p>
<p>
      f) Retma si impegna a far sì che nel Consiglio di Amministrazione di Richard-Ginori sia nominato un consigliere designato da Starfin.
    </p>
<p>
<strong>5. Durata del Patto</strong>
</p>
<p>
      Il Patto ha durata triennale sino al 15 luglio 2007 e si rinnova automaticamente per ulteriori periodi di tre anni se non disdettato da uno degli aderenti almeno sei mesi prima della scadenza originaria o prorogata.
    </p>
<p>
<strong>6. Tipo di Patto</strong>
</p>
<p>
      Il Patto è inquadrabile nella fattispecie dell'art. 122, co. 5, lett. b) e c), del d.lgs. 24 febbraio 1998 n. 58.
    </p>
<p>
<strong>7. Clausola penale</strong>
</p>
<p>
      In caso di violazione di uno degli obblighi derivanti dal Patto è previsto il pagamento di una penale pari a Euro un milione a carico del soggetto inadempiente.
    </p>
<p>
<strong>8. Deposito presso il Registro delle Imprese</strong>
</p>
<p>
      Il Patto verrà depositato presso il Registro delle Imprese di Firenze nei termini di legge.
    </p>
<p>
      25 luglio 2004
    </p>
<p>
<b>[RF.1.04.1]