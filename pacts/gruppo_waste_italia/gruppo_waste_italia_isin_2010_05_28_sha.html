<html>
<head>
<title>
      GRUPPO WASTE ITALIA SPA - Estratto del patto parasociale
    </title>
<meta content="stp" name="subjectList"/>
<meta content="571889" name="linkid"/>
<meta content="GRUPPO WASTE ITALIA SPA - Estratto del patto parasociale" name="Description"/>
<meta content="stpatti" name="ss_family"/>
<meta content="KINEXIA SPA" name="societa"/>
<meta content="stpatti" name="ss_table"/>
<meta content="2016-12-21" name="date"/>
<meta content="stpatti" name="tipo"/>
<meta content="N;prudenzi;1420814037428" name="synchro"/>
<meta content="30145" name="codconsob"/>
</head>
<body>
<p align="left">
<b>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</b>
</p>
<p align="center">
<strong>Kinexia S.p.A.</strong>
</p>
<p align="left">
<u><strong>PREMESSA</strong></u>
</p>
<p>
      (I)        In data 5 novembre 2009 Kinexia S.p.A. (“Kinexia”) e Azienda Sviluppo Multiservizi (ASM) S.p.A. (“ASM”) (congiuntamente le “Parti” e ciascuna una “Parte”) hanno sottoscritto un contratto preliminare di compravendita, come successivamente integrato e modificato in data 4 febbraio e 28 aprile 2010
      (“Contratto”) ai sensi del quale, inter alia, ASM si è impegnata a vendere, e Kinexia si è impegnata ad acquistare, la partecipazione detenuta da ASM nella società S.E.I. – Servizi Energetici Integrati S.p.A., rappresentativa dell’85,45% del capitale sociale di quest’ultima, a fronte del pagamento da parte di Kinexia di un corrispettivo
      costituito in parte in denaro, in parte da obbligazioni convertibili in azioni di Kinexia e in parte da n. 4.000.000 azioni ordinarie Kinexia di nuova emissione, del valore di Euro 3,00 l’una, comprensivo di sovrapprezzo, corrispondenti, a seguito del relativo aumento di capitale Kinexia, ad una partecipazione pari al 15,79% del capitale sociale di Kinexia (“Azioni”).
    </p>
<p>
      (II)       In data 25 maggio 2010, in attuazione di quanto previsto dal Contratto e in esecuzione dell’atto di conferimento in data 28 aprile 2010 (con efficacia in data 22 maggio 2010), sono state emesse le Azioni quale componente del prezzo per l’acquisto della partecipazione in SEI e le Parti hanno contestualmente sottoscritto un accordo di
      lock-up avente ad oggetto dette Azioni (“Accordo di Lock-Up”).
    </p>
<p>
<strong>A. SOCIETA’ I CUI STRUMENTI FINANZIARI SONO OGGETTO DEL PATTO PARASOCIALE</strong>
</p>
<p>
      L’Accordo di Lock-Up ha ad oggetto le Azioni emesse da Kinexia S.p.A., società con sede legale in Milano, via G. Bensi n. 12/5, capitale sociale deliberato per Euro 56.408.556,86, sottoscritto e versato per Euro 52.280.556,86, rappresentato da n. 25.329.305 azioni ordinarie prive del valore nominale, codice fiscale e iscrizione al Registro delle Imprese di Milano n. 00471800011.
    </p>
<p>
<strong>B. NUMERO DELLE AZIONI OGGETTO DEL PATTO</strong>
</p>
<p>
      L’Accordo di Lock-Up ha ad oggetto n. 4.000.000 azioni Kinexia, rappresentative del 15,79% del capitale sociale rappresentato da azioni ordinarie, unica categoria di azioni emesse dall’Emittente alla data del 25 maggio 2010.
    </p>
<p>
<strong>C. SOGGETTI ADERENTI AL PATTO PARASOCIALE</strong>
</p>
<p>
      Kinexia S.p.A., società con sede in Milano, via G. Bensi n. 12/5, capitale sociale deliberato per Euro 56.408.556,86, sottoscritto e versato per Euro 52.280.556,86, rappresentato da n. 25.329.305 azioni ordinarie prive del valore nominale, codice fiscale e numero di iscrizione presso il Registro delle Imprese di Milano n. 00471800011, che non ha conferito alcuno strumento finanziario
      nell’Accordo di Lock-Up.<br/>
      Azienda Sviluppo Multiservizi (ASM) S.p.A., società con sede in Settimo Torinese (TO), via Moglia n. 19, sociale integralmente sottoscritto e deliberato pari ad Euro 5.309.783,00, rappresentato da n. 5.309.783 azioni ordinarie del valore nominale di 1,00 Euro ciascuna, codice fiscale e numero di iscrizione presso il Registro delle Imprese di Torino n. 03126960016, che ha conferito le
      Azioni nell’Accordo di Lock-Up, rappresentative dell’intera partecipazione detenuta da ASM in Kinexia.
    </p>
<p>
<strong>D. CONTENUTO E DURATA DEL PATTO</strong>
</p>
<p>
      Ai sensi dell’Accordo di Lock-Up, ASM si è impegnata fino al 31 dicembre 2012 (incluso) a (i) non offrire, vendere, trasferire o disporre in altro modo, impegnarsi a offrire o vendere, trasferire o disporre delle Azioni o, comunque, porre in essere, direttamente o indirettamente, atti di disposizione aventi ad oggetto le Azioni ovvero strumenti finanziari convertibili in azioni
      Kinexia, scambiabili con azioni Kinexia e che a seguito di esercizio attribuiscano il diritto al trasferimento o al ricevimento di azioni Kinexia e (ii) non annunciare pubblicamente, salvo che ciò non sia imposto da specifici obblighi di legge, il compimento di alcuna delle operazioni di cui al precedente punto (i), anche qualora tali operazioni debbano perfezionarsi successivamente al
      termine del periodo di lock-up, senza il preventivo consenso scritto di Kinexia, consenso che non potrà essere irragionevolmente negato.
    </p>
<p>
<strong>E. UFFICIO DEL REGISTRO DELLE IMPRESE PRESSO CUI IL PATTO PARASOCIALE E’ DEPOSITATO</strong>
</p>
<p>
      L’Accordo di Lock-Up di cui al presente estratto è stato depositato presso il registro delle Imprese di Milano in data 26 maggio 2010 (N. PRA/135481/2010, Protocollo Automatico del 26 maggio 2010).
    </p>
<p align="center">
      *          *          *
    </p>
<p>
      Il presente estratto costituisce una sintesi dell’Accordo di Lock-Up ai soli fini della pubblicazione di legge. Ad ogni effetto ha valore esclusivamente il testo integrale depositato e comunicato ai sensi di legge.
    </p>
<p>
      28 maggio 2010
    </p>
<p dir="ltr">
<strong>[KB.1.10.1]