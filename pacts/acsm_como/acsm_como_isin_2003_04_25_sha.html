<html>
<head>
<title>
      ACSM SPA - Estratto dei patti parasociali
    </title>
<meta content="stp" name="subjectList"/>
<meta content="147193" name="linkid"/>
<meta content="ACSM SPA - Estratto dei patti parasociali" name="Description"/>
<meta content="stpatti" name="ss_family"/>
<meta content="ACSM COMO SPA " name="societa"/>
<meta content="stpatti" name="ss_table"/>
<meta content="2018-12-21" name="date"/>
<meta content="stpatti" name="tipo"/>
<meta content="N;rinaldi;1547475405258" name="synchro"/>
<meta content="146723" name="codconsob"/>
</head>
<body>
<p align="center">
<strong>ACSM COMO S.P.A.<br/>
</strong> Capitale sociale Euro 37.200.000<br/>
      Sede legale in Como, Via Stazzi 2<br/>
      Codice Fiscale e n. iscrizione al Registro Imprese di Como: 95012280137
    </p>
<p>
      Ai sensi dell'art. 122 del d. lgs 58/1998 e della Delibera Consob n. 11971 del 14.5.1999 e successive modifiche, si rende nota l'esistenza di pattuizioni di natura parasociale stipulate dal Comune di Bergamo e dal Comune di Como (congiuntamente i "Comuni") a mezzo della sottoscrizione di una scrittura privata in data 15 aprile 2003 (la "Scrittura Privata") avente
      ad oggetto la fusione per incorporazione (la "Fusione") di Bergamo Ambiente e Servizi S.p.A. ("BAS") in ACSM S.p.A. ("ACSM"). Le azioni di ACSM sono quotate sul Mercato Telematico Azionario organizzato e gestito da Borsa Italiana S.p.A.
    </p>
<p>
<strong>1. Società i cui strumenti finanziari sono oggetto della Scrittura Privata</strong>
</p>
<p>
      Le società i cui strumenti finanziari sono oggetto della Scrittura Privata sono ACSM, con sede in Como, via Pietro Stazzi 2, e la società risultante dalla Fusione ("Società Post-Fusione"). I Comuni, in base alle disposizioni della Scrittura Privata, decideranno concordemente, entro la data di convocazione dell'Assemblea Straordinaria di ACSM per
      l'approvazione della Fusione, il nome della Società Post-Fusione; in caso di mancato accordo, il nome sarà deciso da un perito contrattuale congiuntamente nominato. Il nome sarà tale da non richiamare né gli attuali nomi di BAS e di ACSM, né le parole Bergamo o Como.
    </p>
<p>
      La Società Post-Fusione avrà sede legale a Bergamo, via Codussi 46, e sede amministrativa a Como, via Pietro Stazzi 2.
    </p>
<p>
<strong>2. Strumenti finanziari oggetto della Scrittura Privata e soggetti aderenti alla Scrittura Privata</strong>
</p>
<p>
      La Scrittura Privata contiene obblighi di natura parasociale a carico del Comune di Como, aventi ad oggetto n. 18.972.000 azioni ordinarie di ACSM del valore nominale di Euro 1 ciascuna, nonché obblighi di natura parasociale a carico di entrambi i Comuni, aventi ad oggetto complessivamente n. 45.827.920 azioni ordinarie della Società Post-Fusione, del valore nominale di
      Euro 1 ciascuna.
    </p>
<p>
      Le azioni della Società Post-Fusione oggetto delle pattuizioni incluse nella Scrittura Privata comprendono n. 18.972.000 azioni ordinarie detenute dal Comune di Como e n. 26.855.920 azioni ordinarie di nuova emissione rivenienti dall'aumento di capitale al servizio della Fusione, assegnate in concambio ai soci di BAS, ossia il Comune di Bergamo e la società CO.BE
      Direzionale S.p.A. ("COBE"), controllata dallo stesso Comune di Bergamo. Le azioni della Società Post-Fusione oggetto delle pattuizioni incluse nella Scrittura Privata costituiscono il 71,5436% del capitale sociale della Società Post-Fusione.
    </p>
<p>
<strong>2.1 Partecipazioni dei Comuni in ACSM e BAS e nella Società Post-Fusione</strong>
</p>
<p>
      Attualmente, il Comune di Bergamo detiene, direttamente e indirettamente per mezzo della propria controllata COBE, l'intero capitale sociale di BAS, composto di n. 5.164.600 azioni ordinarie del valore nominale di Euro 5 ciascuna, per un totale di Euro 25.823.000; il Comune di Como detiene n. 18.972.000 azioni ordinarie di ACSM del valore nominale di Euro 1 ciascuna,
      pari al 51% del capitale sociale, per un totale di Euro 18.972.000.
    </p>
<p>
      L'Assemblea Straordinaria di ACSM delibererà un aumento di capitale al servizio della Fusione di n. 26.855.920 azioni ordinarie, che saranno assegnate ai soci di BAS in ragione di 26 azioni ordinarie ACSM del valore nominale di Euro 1 ciascuna ogni 5 azioni ordinarie BAS del valore nominale di Euro 5 ciascuna. Conseguentemente, il Comune di Bergamo deterrà nella
      Società Post-Fusione, direttamente e indirettamente per mezzo della propria controllata COBE, n. 26.855.920 azioni ordinarie del valore nominale di Euro 1 ciascuna, pari al 41,9257% del capitale sociale della Società Post-Fusione, mentre la partecipazione del Comune di Como nella Società Post-Fusione sarà pari al 29,6179% del capitale sociale. Pertanto il
      Comune di Bergamo, direttamente e indirettamente per mezzo della propria controllata COBE, e il Comune di Como, a seguito della Fusione, deterranno complessivamente il 71,5436% del capitale sociale della Società Post-Fusione.
    </p>
<p>
<strong>2.2 Tabella sintetica</strong>
</p>
<p>
      La tabella qui sotto include indicazioni sintetiche sulle azioni ordinarie di ACSM e della Società Post-Fusione oggetto delle pattuizioni incluse nella Scrittura Privata.
    </p>
<center>
<table class="resultTable2">
<tbody>
<tr valign="top">
<td class="resultTD2">
<strong>Aderenti</strong>
</td>
<td class="resultTD2">
<strong>Azioni di ACSM oggetto della Scrittura Privata</strong>
</td>
<td class="resultTD2">
<strong>% sul capitale sociale di ACSM</strong>
</td>
<td class="resultTD2">
<strong>% sul totale delle azioni di ACSM oggetto della Scrittura Privata</strong>
</td>
<td class="resultTD2">
<strong>Azioni della Società Post-Fusione oggetto della Scrittura Privata</strong>
</td>
<td class="resultTD2">
<strong>% sul capitale sociale della Società Post-Fusione</strong>
</td>
<td class="resultTD2">
<strong>% sul totale delle azioni della Società Post-Fusione oggetto della Scrittura Privata</strong>
</td>
</tr>
<tr valign="top">
<td class="resultTD2">
              Comune di Como
            </td>
<td class="resultTD2">
<p align="right">
                18.972.000
              </p>
</td>
<td class="resultTD2">
<p align="right">
                51
              </p>
</td>
<td class="resultTD2">
<p align="right">
                100
              </p>
</td>
<td class="resultTD2">
<p align="right">
                18.972.000
              </p>
</td>
<td class="resultTD2">
<p align="right">
                29,6179
              </p>
</td>
<td class="resultTD2">
<p align="right">
                41,3984
              </p>
</td>
</tr>
<tr valign="top">
<td class="resultTD2">
              Comune di Bergamo*
            </td>
<td class="resultTD2">
<p align="right">
                /
              </p>
</td>
<td class="resultTD2">
<p align="right">
                /
              </p>
</td>
<td class="resultTD2">
<p align="right">
                /
              </p>
</td>
<td class="resultTD2">
<p align="right">
                26.855.920
              </p>
</td>
<td class="resultTD2">
<p align="right">
                41,9257
              </p>
</td>
<td class="resultTD2">
<p align="right">
                58,6016
              </p>
</td>
</tr>
<tr valign="top">
<td class="resultTD2">
<strong>Totale</strong>
</td>
<td class="resultTD2">
<p align="right">
<strong>18.972.000</strong>
</p>
</td>
<td class="resultTD2">
<p align="right">
<strong>51</strong>
</p>
</td>
<td class="resultTD2">
<p align="right">
<strong>100</strong>
</p>
</td>
<td class="resultTD2">
<p align="right">
<strong>45.827.920</strong>
</p>
</td>
<td class="resultTD2">
<p align="right">
<strong>71,5436</strong>
</p>
</td>
<td class="resultTD2">
<p align="right">
<strong>100</strong>
</p>
</td>
</tr>
</tbody>
</table>
</center>
<blockquote>
<p>
        * direttamente e indirettamente per mezzo della propria controllata COBE
      </p>
</blockquote>
<p>
<strong>3. Controllo di ACSM e della Società Post-Fusione</strong>
</p>
<p>
      Il Comune di Como controlla attualmente ACSM, con una partecipazione pari al 51% del capitale sociale della stessa.
    </p>
<p>
      A seguito della Fusione, nessuno dei Comuni eserciterà il controllo ai sensi dell'art. 93 del d.lgs. 58/1998. Peraltro, per effetto delle disposizioni contenute nella Scrittura Privata e dello statuto della Società Post-Fusione (lo "Statuto Post-Fusione"), i Comuni controlleranno congiuntamente la Società Post-Fusione.
    </p>
<p>
<strong>4. Contenuto della Scrittura Privata</strong>
</p>
<p>
      La Scrittura Privata contiene disposizioni che prevedono obblighi in capo al Comune di Como, in relazione al perfezionamento della Fusione, ed una serie di pattuizioni di natura parasociale relative alla Società Post-Fusione. I contenuti principali della Scrittura Privata sono qui sotto riassunti.
    </p>
<p>
<strong>4.1 Condizione sospensiva</strong>
</p>
<p>
      L'efficacia della Scrittura Privata è sospensivamente condizionata all'approvazione della stessa da parte dei rispettivi Consigli Comunali dei Comuni (la "Condizione Sospensiva"). Tale approvazione dovrà intervenire entro il 30 settembre 2003. In mancanza, e sempre che i Comuni non concordino per iscritto eventuali proroghe di tale termine, la Scrittura Privata
      dovrà intendersi definitivamente inefficace.
    </p>
<p>
<strong>4.2 Impegni precedenti la data di efficacia della Fusione</strong>
</p>
<p>
      Per il periodo precedente la data di efficacia della Fusione, il Comune di Como si impegna a quanto segue:
    </p>
<blockquote>
<p>
        (a) salvo quanto diversamente previsto nella Scrittura Privata e in assenza di autorizzazione scritta del Comune di Bergamo, far sì che ACSM e le altre società del gruppo ACSM siano gestite in modo da: (i) non porre in essere atti eccedenti l'ordinaria amministrazione che possano incidere negativamente sull'attività o situazione patrimoniale o finanziaria, presente
        o futura, delle stesse; (ii) non effettuare distribuzioni di utili; (iii) non rinunciare a crediti o diritti, non rimborsare in via anticipata prestiti o linee di credito, non modificare o risolvere anticipatamente contratti o altri rapporti di rilievo; (iv) mantenere in vigore le coperture assicurative in essere; (v) non stipulare contratti o assumere impegni di valore o durata superiori
        a determinate soglie; (vi) non assumere o licenziare dipendenti, se non in sostituzione di dipendenti cessati, e non concedere aumenti se non nei limiti delle norme e dei contratti collettivi applicabili; (vii) non cedere né acquistare partecipazioni, aziende, rami d'azienda o altri beni di valore superiore ad una determinata soglia e rilevanti per l'attività di impresa.
        Obblighi speculari sono assunti dal Comune di Bergamo in relazione a BAS e alle società del gruppo BAS;
      </p>
<p>
        (b) votare nell'Assemblea Ordinaria di ACSM a favore dell'approvazione del progetto di bilancio al 31.12.2002 già approvato dal Consiglio di Amministrazione di ACSM e allegato alla Scrittura Privata;
      </p>
<p>
        (c) ai sensi dell'art. 1381 cod. civ., far sì che i competenti organi di ACSM pongano in essere tutti gli adempimenti propedeutici alla stipula dell'atto di Fusione che non si siano già realizzati prima del verificarsi della Condizione Sospensiva;
      </p>
<p>
        (d) votare nell'Assemblea Straordinaria di ACSM a favore della delibera di Fusione, approvando il progetto di Fusione, con mandato al Presidente del Consiglio di Amministrazione di dare esecuzione alla delibera e quindi di stipulare l'atto di Fusione soltanto dopo che si siano verificate le seguenti circostanze:
      </p>
<blockquote>
<p>
          (i) che entro il 30 settembre 2003 (o altro diverso termine comunicato congiuntamente dai Comuni ai presidenti di ACSM e BAS) la Consob abbia espresso parere positivo in ordine alla sussistenza delle condizioni di esenzione dall'obbligo di lanciare un'OPA obbligatoria, ai sensi degli art. 106 ovvero 109 del D.Lgs. 58/1998;
        </p>
<p>
          (ii) che entro trenta giorni dall'invio della comunicazione di cui all'art. 16 della Legge 287/90, l'Autorità Garante della Concorrenza e del Mercato (a) non abbia comunicato ad ACSM e BAS il divieto di eseguire la Fusione ovvero (b) non abbia aperto l'istruttoria ai sensi dell'art. 16 della Legge 287/90, nel qual caso il termine di cui sopra sarà prorogato
          di 75 giorni e la stipula dell'atto di Fusione potrà avvenire solo qualora entro tale ulteriore termine l'Autorità Garante della Concorrenza e del Mercato chiuda l'istruttoria autorizzando la Fusione senza imporre alcun vincolo. Qualora per la concessione dell'autorizzazione fossero previsti vincoli di qualsivoglia natura, il termine già prorogato di 75
          giorni sarà prorogato di ulteriori 30 giorni al fine di consentire ai Comuni o alla Società Post-Fusione di valutare congiuntamente le richieste formulate dall'Autorità Garante della Concorrenza e del Mercato. I Comuni si obbligano a negoziare in buona fede ed a concordare le modifiche eventualmente proposte dall'Autorità entro un termine massimo di 30 giorni
          dalla data della comunicazione della richiesta dell'Autorità, purché le stesse non comportino una sostanziale variazione delle pattuizioni o notevoli aggravi economici o finanziari, o significativi maggiori rischi a carico dei Comuni o della Società Post-Fusione. Qualora, nel predetto termine, venisse raggiunto l'accordo, i Comuni si obbligano a fare in modo che
          tali modifiche vengano prontamente approvate dagli organi competenti di ACSM e BAS, in caso contrario il Contratto dovrà intendersi immediatamente risolto e privo di efficacia;
        </p>
</blockquote>
<p>
        (e) votare nell'Assemblea Straordinaria di ACSM a favore delle modifiche allo statuto concordate dai Comuni nella Scrittura Privata. Lo statuto di ACSM attualmente vigente sarà modificato anche al fine di riflettere pattuizioni parasociali contenute nella Scrittura Privata. In particolare, in virtù delle previsioni della Scrittura Privata, lo Statuto Post-Fusione
        conterrà disposizioni per cui:
      </p>
<blockquote>
<p>
          (i) il Consiglio di Amministrazione sarà composto di 13 o 14 membri. Per tutta la durata della Scrittura Privata, ciascun Comune avrà diritto di nomina diretta, ex art. 2458 cod. civ., di cinque componenti. Lo Statuto Post-Fusione, inoltre, prevedrà un meccanismo per cui, al calare della partecipazione di un Comune sotto il 20%, sarà progressivamente ridotto il
          numero di Consiglieri che lo stesso avrà diritto di nominare direttamente ai sensi dell'art. 2458 cod. civ.;
        </p>
<p>
          (ii) alcune materie saranno riservate alla competenza del Consiglio di Amministrazione e saranno delegabili al solo Comitato Esecutivo, ove costituito. Per una parte di tali materie (le "Materie Riservate Rilevanti"), le delibere del Consiglio dovranno essere adottate a maggioranza qualificata di dieci Consiglieri.
        </p>
<p>
          Sono Materie Riservate Rilevanti, ai sensi della Scrittura Privata e dello Statuto Post-Fusione: (a) approvazione di piani strategici pluriennali (qualora non rappresentino una mera attuazione del piano strategico approvato dal Consiglio di Amministrazione secondo quanto indicato al successivo punto 4.3(c)) budget annuali e pluriennali, e variazioni di rilevanza strategica a tali piani
          e/o budget; (b) approvazione di revisioni e/o modifiche alla macrostruttura organizzativa della Società Post-Fusione, rappresentata nel modello organizzativo approvato dal Consiglio di Amministrazione secondo quanto indicato al successivo punto 4.3(c); (c) approvazione di operazioni non previste dal budget o piano pluriennale, qualora per quell'anno la Società Post-Fusione
          abbia già assunto impegni ulteriori, per una somma complessiva di Euro 5.000.000,00; (d) cessione e permuta di cespiti aziendali, compravendita e permuta di beni immobili e di diritti reali immobiliari, di valore pari o superiore a Euro 1.000.000,00; (e) acquisto, cessione, affitto di aziende o rami aziendali di valore pari o superiore a Euro 1.000.000,00, o che comportino
          l'assunzione di impegni e/o di debiti superiori a Euro 1.000.000,00; acquisto o cessione di beni diversi da forniture tipiche, aventi un valore pari o superiore a Euro 1.000.000,00, o che comportino l'assunzione di impegni e/o di debiti superiori a Euro 1.000.000,00, non previsti nel budget o nel piano approvati dal Consiglio di Amministrazione; (f) cessione o acquisto di
          partecipazioni sociali o altre interessenze in società, enti o imprese ed esercizio o rinuncia a diritti di opzione o prelazione sulle stesse; (g) costituzione del Comitato Esecutivo, sua composizione e deleghe, deleghe degli Amministratori Delegati o di altri soggetti; (h) deliberazioni relative al voto nelle Assemblee Straordinarie delle società controllate ovvero nelle
          Assemblee Ordinarie per questioni riservate alla competenza delle stesse; (i) proposte da sottoporre all'approvazione dell'Assemblea Straordinaria della Società Post-Fusione; (j) rimessione all'Assemblea di decisioni aventi ad oggetto le materie su indicate da (a) a (h);
        </p>
<p>
          (iii) il Collegio Sindacale sarà composto di tre Sindaci Effettivi e tre Sindaci Supplenti, ciascun Comune avrà diritto di nominare direttamente, ex art. 2458 cod. civ., un Sindaco Effettivo ed un Sindaco Supplente;
        </p>
<p>
          (iv) al fine di fare in modo che la composizione del Consiglio di Amministrazione e del Collegio Sindacale riflettano quanto previsto nella Scrittura Privata, dalla data di efficacia della Fusione, in via transitoria, il numero dei componenti il Consiglio di Amministrazione sarà automaticamente aumentato a 14 membri e il Comune di Bergamo avrà diritto di nomina diretta dei
          membri del Consiglio di Amministrazione e del Collegio Sindacale necessari ai fini dell'integrazione dei predetti organi.
        </p>
</blockquote>
</blockquote>
<p>
<strong>4.3 Impegni successivi alla data di efficacia della Fusione</strong>
</p>
<p>
      Per il periodo successivo alla data di efficacia della Fusione, la Scrittura Privata prevede i seguenti obblighi a carico dei Comuni:
    </p>
<blockquote>
<p>
        (a) Assetti proprietari della Società Post-Fusione.
      </p>
<blockquote>
<p>
          (i) I Comuni si impegnano a vendere, entro 24 mesi dalla data di efficacia della Fusione, azioni della Società Post-Fusione in modo che la loro partecipazione sia paritetica e non inferiore al 50,1%. I Comuni, solo se di comune intesa e sempre in misura paritetica, hanno la facoltà di cedere ulteriori azioni, in modo che, comunque, la partecipazione di ciascun Comune nella
          Società Post-Fusione non sia inferiore al 20%. Qualora però sia inequivocabilmente comprovata l'opportunità di fare discendere la partecipazione complessiva dei Comuni nella Società Post-Fusione sotto il 50,1% al fine di fruire di tutti i benefici che la normativa in materia di servizi di pubblica utilità riconosce alle <em>public utilities</em>in
          conseguenza di operazioni di privatizzazione anche parziale, i Comuni avranno l'obbligo di cedere azioni della Società Post-Fusione nella misura strettamente necessaria per fruire di tali benefici e comunque in modo che nessuno dei Comuni arrivi a detenere una partecipazione inferiore al 20%.
        </p>
<p>
          (ii) Fatte salve le procedure di cessione descritte nel precedente paragrafo, i Comuni si impegnano a non cedere le azioni residue della Società Post-Fusione da essi detenute;
        </p>
</blockquote>
<p>
        (b) prima dell'approvazione dei documenti di cui al punto (c) che segue, obbligo a carico del Comune di Como di far sì che un Amministratore e un Sindaco Effettivo da esso nominati rassegnino le dimissioni e che il Presidente rinunci alle proprie deleghe. L'integrazione del Consiglio di Amministrazione e del Collegio Sindacale sarà operata dal Comune di Bergamo, secondo
        quanto previsto nella norma transitoria dello Statuto Post-Fusione, richiamata al precedente punto 4.2(e)(iv);
      </p>
<p>
        (c) esame da parte del Consiglio di Amministrazione di un piano strategico e di un modello organizzativo predisposti da un consulente, congiuntamente nominato dai Comuni, sulla base delle linee guida concordate dai Comuni nella Scrittura Privata e approvazione dei medesimi da parte del Consiglio di Amministrazione con le stesse maggioranze qualificate previste dallo Statuto Post-Fusione e
        dalla Scrittura Privata per le Materie Riservate Rilevanti;
      </p>
<p>
        (d) amministrazione della Società Post-Fusione. Il numero dei componenti del Consiglio di Amministrazione della Società Post-Fusione, automaticamente aumentato a 14 membri con l'entrata in vigore dello Statuto Post-Fusione, sarà quanto prima ridotto a 13 e i componenti dello stesso saranno nominati secondo quanto previsto dallo Statuto Post-Fusione. Il Consiglio di
        Amministrazione nominerà l'Amministratore Delegato su indicazione del Comune di Como e il Presidente del Consiglio di Amministrazione su indicazione del Comune di Bergamo. Al Presidente e all'Amministratore Delegato saranno attribuiti i poteri concordati dai Comuni nella Scrittura Privata. In relazione alle delibere degli organi amministrativi, oltre a quanto richiamato al
        punto 4.2(e)(ii) che precede, la Scrittura Privata prevede, altresì, che le delibere del Comitato Esecutivo, ove costituito, inerenti le Materie Riservate Rilevanti, siano adottate con il voto favorevole di almeno un Consigliere nominato direttamente da ciascun Comune ai sensi dell'art. 2458 cod. civ.;
      </p>
<p>
        (e) soluzione di eventuali situazioni di stallo. La Scrittura Privata prevede un meccanismo che coinvolge i Sindaci di Como e di Bergamo; nel caso di disaccordo insanabile tra i Comuni su questioni inerenti le Materie Riservate Rilevanti, gli stessi faranno sì che i Consiglieri da essi designati votino contro l'assunzione di delibere aventi ad oggetto materie per cui la Scrittura
        Privata (e, di conseguenza, lo Statuto Post-Fusione) prevedano maggioranze qualificate nel Consiglio di Amministrazione. Negli altri casi i Consiglieri potranno votare liberamente;
      </p>
<p>
        (f) Assemblea dei soci. La Scrittura Privata prevede obblighi di consultazione in relazione alle delibere dell'Assemblea. Inoltre, con riferimento all'Assemblea Straordinaria è previsto che il Comune di Como e il Comune di Bergamo votino (a mezzo di un mandatario congiunto) a favore della delibera solo in caso di accordo tra di essi in tal senso. In caso di disaccordo, il
        mandatario congiunto dovrà votare contro l'adozione della delibera;
      </p>
<p>
        (g) impegno a non acquistare e a non fare acquistare a società controllate e/o soggetti collegati ovvero a terzi che agiscano di concerto con i Comuni azioni della Società Post-Fusione, fatto salvo il diritto di ciascun Comune di esercitare il diritto di opzione ad esso spettante in caso di aumento di capitale in misura proporzionale all'ammontare della propria
        partecipazione;
      </p>
<p>
        (h) impegno a non concludere e a non far concludere da società controllate e/o soggetti collegati, anche mediante comportamenti concertati, patti parasociali aventi ad oggetto la gestione o le azioni della Società Post-Fusione;
      </p>
<p>
        (i) obbligo di far sì che gli statuti delle società controllate attualmente da ACSM e da BAS siano modificati in modo che ogni decisione relativa alle materie riservate al Consiglio di Amministrazione della Società Post-Fusione in base allo Statuto Post-Fusione sia riservata all'Assemblea di tali società controllate.
      </p>
</blockquote>
<p>
<strong>4.4 Penali</strong>
</p>
<p>
      La Scrittura Privata contiene le seguenti clausole penali:
    </p>
<blockquote>
<p>
        (a) penale di Euro 1.000.000,00 per il caso di violazione degli obblighi relativi alla gestione di BAS e ACSM fino alla data di efficacia della Fusione;
      </p>
<p>
        (b) penale di Euro 10.000.000,00 per l'inadempimento degli obblighi di voto nell'Assemblea Straordinaria della Società Post-Fusione;
      </p>
<p>
        (c) penale di Euro 10.000.000,00 per l'inadempimento dell'obbligo di non acquistare azioni della Società Post-Fusione di cui al punto 4.3(g) che precede;
      </p>
<p>
        (d) penale di Euro 10.000.000,00 per l'inadempimento dell'obbligo di non concludere patti parasociali di cui al punto 4.3(h) che precede.
      </p>
</blockquote>
<p>
<strong>4.5 Recesso, risoluzione, condizione risolutiva</strong>
</p>
<p>
      La Scrittura Privata non prevede il diritto di recesso.
    </p>
<p>
      Fino alla data di stipula dell'atto di Fusione, qualora un Comune non adempia gli obblighi relativi alla gestione di BAS e ACSM fino alla data di efficacia della Fusione, di cui al punto 4.2(a), l'altro Comune avrà diritto di risolvere la Scrittura Privata.
    </p>
<p>
      L'obbligo di stipulare l'atto di Fusione e, conseguentemente, l'efficacia delle pattuizioni incluse nella Scrittura Privata vengono meno in caso di mancato avveramento delle condizioni per la stipula dell'atto di Fusione di cui al punto 4.2(d) nei termini ivi indicati o nei nuovi termini eventualmente concordati tra i Comuni.
    </p>
<p>
<strong>4.6 Durata e rinnovo della Scrittura Privata</strong>
</p>
<p>
      Le pattuizioni parasociali contenute nella Scrittura Privata avranno durata di tre anni dalla sottoscrizione della stessa e si rinnoveranno tacitamente per ulteriori periodi di tre anni in caso di mancata comunicazione, entro il termine di sei mesi prima della scadenza, della volontà di non rinnovare la Scrittura Privata. Nel caso in cui uno dei Comuni comunichi all'altro nei
      termini sopra indicati la volontà di non rinnovare la Scrittura Privata, i Comuni avranno l'obbligo di incontrarsi e di negoziare in buona fede un nuovo patto parasociale per un periodo di almeno sei mesi.
    </p>
<p>
      Nel caso in cui uno dei Comuni comunichi di non volere rinnovare le Scrittura Privata secondo quanto sopra previsto, le previsioni di cui ai punti 4.3(a)(ii), 4.3(g) e 4.3(h) che precedono avranno durata sino ai tre mesi precedenti la scadenza della Scrittura Privata stessa.
    </p>
<p>
<strong>5. Deposito della Scrittura Privata</strong>
</p>
<p>
      La Scrittura Privata sarà depositata, entro il termine previsto dall'art. 122.1, lettera c) del D. Lgs. 25 febbraio 1998, n. 58 presso l'Ufficio del Registro delle Imprese di Como.
    </p>
<p>
      25 aprile 2003
    </p>
<p>
<b>[AM.1.03.1]