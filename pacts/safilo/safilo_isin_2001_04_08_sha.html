<html>
<head>
<title>
      SAFILO SPA - SOC. AZ. FABBRICA ITALIANA LAVORAZIONE OCCHIALI - Estratto dei patti parasociali
    </title>
<meta content="stp" name="subjectList"/>
<meta content="147425" name="linkid"/>
<meta content="SAFILO SPA - SOC. AZ. FABBRICA ITALIANA LAVORAZIONE OCCHIALI - Estratto dei patti parasociali" name="Description"/>
<meta content="stpatti" name="ss_family"/>
<meta content="SAFILO SPA - SOC. AZ. FABBRICA ITALIANA LAVORAZIONE OCCHIALI" name="societa"/>
<meta content="stpatti" name="ss_table"/>
<meta content="2001-12-17" name="date"/>
<meta content="stpatti" name="tipo"/>
<meta content="N;morandi;1138208882371" name="synchro"/>
<meta content="6018" name="codconsob"/>
</head>
<body>
<p align="left">
<b>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</b>
</p>
<p align="center">
        <b>SAFILO S.P.A.</b>
</p>
<p align="center">
      Sede legale - Vicenza, Stradella dell'Isola n. 1<br/>
      Capitale sociale L. 50 miliardi interamente versato<br/>
      Registro Imprese Vicenza n. 24254 - C.F. 00693730251
    </p>
<p>
      1. <u>Premessa</u>
</p>
<p>
      Il presente estratto riguarda un patto parasociale stipulato da tutti i partecipanti al capitale della società FIMIT s.p.a. e dai relativi controllanti e viene pubblicato ai sensi della normativa indicata nel titolo in quanto la società FIMIT s.p.a. è socio di controllo della società SAFILO s.p.a., i cui titoli sono quotati alla Borsa di Milano, ed inoltre perché il
      patto stesso, nel disciplinare i rapporti tra i soci di FIMIT s.p.a., ha taluni effetti che interessano direttamente o indirettamente la SAFILO s.p.a.
    </p>
<p>
      La pubblicazione avviene entro il termine indicato all'art. 207, comma 1 del d. lgs. n. 58/1998 (d'ora in avanti, "Testo Unico") e all'art. 19, comma 2 del Regolamento Consob n. 11715 del 24 novembre 1998 (d'ora in avanti "Regolamento"), non essendo il patto disciplinato dall'art. 10, comma 4 della legge 18 febbraio 1992, n. 140.
    </p>
<p>
       
    </p>
<p>
      2. <u>Numero di azioni di SAFILO s.p.a. interessate dal patto</u>
</p>
<p>
      Alla data odierna FIMIT s.p.a. è socio di SAFILO s.p.a. al 59,977%, essendo titolare di
    </p>
<blockquote>
<p>
        - n. 60.738.000 azioni ordinarie da nominali lire 200 ciascuna;
      </p>
<p>
        - n. 738375 azioni di risparmio da nominali lire 200 ciascuna (tali azioni saranno convertite in azioni ordinarie di pari valore nominale, giusta delibera dell'assemblea straordinaria del 17 dicembre 1998, in attesa di omologazione).
      </p>
</blockquote>
<p>
      FIMIT s.p.a. non è titolare di strumenti finanziari che attribuiscano diritti di acquisto o di sottoscrizione di azioni di SAFILO s.p.a.
    </p>
<p>
      Il patto riguarda pertanto, con le specificazioni di cui al paragrafo 1, esclusivamente le azioni SAFILO s.p.a. qui sopra indicate.
    </p>
<p>
       
    </p>
<p>
      3. <u>I soggetti aderenti al patto</u>
</p>
<p>
      Hanno sottoscritto il patto i seguenti soggetti:
    </p>
<blockquote>
<p>
        - Sig. Giuliano Tabacchi;
      </p>
<p>
        - Sig. Antonella Tabacchi;
      </p>
<p>
        - Sig. Guglielmo Tabacchi.
      </p>
</blockquote>
<p>
      I predetti signori sono soci di una società semplice, la quale ha a sua volta sottoscritto il patto e possiede:
    </p>
<blockquote>
<p>
        - n. 12.859.994 azioni ordinarie di FIMIT s.p.a., pari al 25,7199880% del capitale sociale;
      </p>
<p>
        - n. 12.860 obbligazioni convertibili in azioni ordinarie di FIMIT s.p.a., pari al 25,720% del totale delle obbligazioni esistenti.
      </p>
</blockquote>
<p>
      Hanno inoltre sottoscritto il patto i seguenti soggetti:
    </p>
<blockquote>
<p>
        - Sig. Vittorio Tabacchi;
      </p>
<p>
        - Sig. Tatiana Amboni.
      </p>
</blockquote>
<p>
      I predetti signori sono soci di una società semplice, la quale ha a sua volta sottoscritto il patto e possiede:
    </p>
<blockquote>
<p>
        - n. 20.639.994 azioni ordinarie di FIMIT s.p.a., pari al 41,2799880% del capitale sociale;
      </p>
<p>
        - n. 13.316 obbligazioni convertibili in azioni ordinarie di FIMIT s.p.a., pari al 26,632% del totale delle obbligazioni esistenti.
      </p>
</blockquote>
<p>
      Il sig. Vittorio Tabacchi è altresì titolare in proprio di:
    </p>
<blockquote>
<p>
        - n. 7.324 obbligazioni convertibili in azioni ordinarie di FIMIT s.p.a., pari al 14,648% delle obbligazioni esistenti.
      </p>
</blockquote>
<p>
      Hanno inoltre sottoscritto il patto i seguenti soggetti:
    </p>
<blockquote>
<p>
        - Sig. Dino Tabacchi;
      </p>
<p>
        - Sig. Clelia Sabella.
      </p>
</blockquote>
<p>
      I predetti signori sono soci di una società semplice, la quale ha a sua volta sottoscritto il patto e possiede:
    </p>
<blockquote>
<p>
        - n. 16.499.994 azioni ordinarie di FIMIT s.p.a., pari al 32,9999880% del capitale sociale;
      </p>
<p>
        - n. 16.500 obbligazioni convertibili in azioni ordinarie di FIMIT s.p.a., pari al 33,000% del totale delle obbligazioni esistenti.
      </p>
</blockquote>
<p>
      E' stato quindi conferito nel patto parasociale l'intero capitale sociale di FIMIT s.p.a., nonché tutte le obbligazioni convertibili in azioni ordinarie di FIMIT s.p.a. esistenti, secondo il seguente schema riepilogativo.
    </p>
<table class="resultTable2">
<tr valign="top">
<td class="resultTD2" width="186">
<b>Soci di fimit s.p.a.</b>
</td>
<td class="resultTD2" width="149">
<b>n. azioni ordinarie fimit s.p.a. conferite</b>
</td>
<td class="resultTD2" width="105">
<b>% sul conferito</b>
</td>
<td class="resultTD2" width="186">
<b>n. obbligaz. convertibili in azioni ordinarie fimit s.p.a.</b>
</td>
<td class="resultTD2" width="207">
<b>% sul totale delle obblig. convertibili in azioni ordinarie fimit s.p.a.</b>
</td>
</tr>
<tr valign="top">
<td class="resultTD2" width="186">
          Ganbi s.s.
        </td>
<td class="resultTD2" width="149">
          12.859.994
        </td>
<td class="resultTD2" width="105">
          25,720
        </td>
<td class="resultTD2" width="186">
          7.716.000
        </td>
<td class="resultTD2" width="207">
          25,720
        </td>
</tr>
<tr valign="top">
<td class="resultTD2" width="186">
          Società semplice<br/>
          appartenente al<br/>
          Gruppo familiare di<br/>
          Dino Tabacchi
        </td>
<td class="resultTD2" width="149">
          16.499.994
        </td>
<td class="resultTD2" width="105">
          33,000
        </td>
<td class="resultTD2" width="186">
          9.900.000
        </td>
<td class="resultTD2" width="207">
          33,000
        </td>
</tr>
<tr valign="top">
<td class="resultTD2" width="186">
          Vittorio Tabacchi
        </td>
<td class="resultTD2" width="149">
           
        </td>
<td class="resultTD2" width="105">
           
        </td>
<td class="resultTD2" width="186">
          4.394.400
        </td>
<td class="resultTD2" width="207">
          14,648
        </td>
</tr>
<tr valign="top">
<td class="resultTD2" width="186">
          Progetto 60 ss - controllata da Vittorio Tabacchi
        </td>
<td class="resultTD2" width="149">
          8.708.914
        </td>
<td class="resultTD2" width="105">
          17,418
        </td>
<td class="resultTD2" width="186">
          3.994.800
        </td>
<td class="resultTD2" width="207">
          13,316
        </td>
</tr>
<tr valign="top">
<td class="resultTD2" width="186">
          Progetto 55 ss - controllata da Tatiana Amboni
        </td>
<td class="resultTD2" width="149">
          8.708.914
        </td>
<td class="resultTD2" width="105">
          17,418
        </td>
<td class="resultTD2" width="186">
          3.994.800
        </td>
<td class="resultTD2" width="207">
          13,316
        </td>
</tr>
<tr valign="top">
<td class="resultTD2" width="186">
          Progetto 30 ss - controllata da Massimiliano Tabacchi
        </td>
<td class="resultTD2" width="149">
          1.611.083
        </td>
<td class="resultTD2" width="105">
          3,222
        </td>
<td class="resultTD2" width="186">
          -
        </td>
<td class="resultTD2" width="207">
          -
        </td>
</tr>
<tr valign="top">
<td class="resultTD2" width="186">
          Progetto 25 ss - controllata da Samantha Tabacchi
        </td>
<td class="resultTD2" width="149">
          1.611.083
        </td>
<td class="resultTD2" width="105">
          3,222
        </td>
<td class="resultTD2" width="186">
          -
        </td>
<td class="resultTD2" width="207">
          -
        </td>
</tr>
<tr valign="top">
<td class="resultTD2" width="186">
           
        </td>
<td class="resultTD2" width="149">
<em><b>49.999.982</b></em>
</td>
<td class="resultTD2" width="105">
<em><b>100</b></em>
</td>
<td class="resultTD2" width="186">
<em><b>30.000.000</b></em>
</td>
<td class="resultTD2" width="207">
<em><b>100</b></em>
</td>
</tr>
</table>
<p>
       
    </p>
<p>
      Nessuno dei soci sottoscrittori del patto (e dei Gruppi familiari che ad essi fanno capo), né singolarmente, né attraverso la sottoscrizione del presente accordo è in grado di controllare la FIMIT s.p.a.
    </p>
<p>
      Tutti i titoli di FIMIT s.p.a. sono stati intestati fiduciariamente alla società Unione Fiduciaria s.p.a., alla quale è stato conferito mandato irrevocabile da parte di tutti i soci di FIMIT s.p.a., per quanto di rispettiva ragione, ai fini di garantire l'adempimento del patto da parte di ciascuno di essi.
    </p>
<p>
       
    </p>
<p>
      4. <u>Contenuto del patto</u>
</p>
<p>
      Il patto si compone:
    </p>
<blockquote>
<p>
        a) di un accordo stipulato tra i signori Giuliano Tabacchi, Vittorio Tabacchi e Ermenegildo ("Dino") Tabacchi il 9 gennaio 1998 ("accordo base");
      </p>
<p>
        b) di una "convenzione di raccordo tra l'accordo base e i singoli documenti impegnativi, integrativi ed esplicativi dell'accordo di base (cosiddetti "accordi organici"), sottoscritta da tutti i soggetti indicati al paragrafo 3 il 18 maggio 1998;
      </p>
<p>
        c) di n. 6 "accordi organici", anch'essi sottoscritti da tutti i soggetti indicati al paragrafo 3 il 18 maggio 1998.
      </p>
<p>
         
      </p>
</blockquote>
<p>
      A) <u>L'"accordo base"</u>.
    </p>
<p>
      In esso è stata convenuta la conferma dei signori Vittorio Tabacchi, Giuliano Tabacchi, Dino Tabacchi, Giannino Lorenzon, Antonio Aiello e Paolo Agostoni nel consiglio di amministrazione di SAFILO s.p.a., con durata biennale e scadenza con l'approvazione del bilancio al 31 dicembre 1999. E' stato previsto che i sopra detti amministratori nominassero il sig. Vittorio Tabacchi
      Presidente del C.d.A. di SAFILO s.p.a., il sig. Giuliano Tabacchi Vice-Presidente Vicario dello stesso, il sig. Dino Tabacchi Vice Presidente dello stesso e il sig. Giannino Lorenzon Amministratore Delegato di SAFILO s.p.a. Gli amministratori avrebbero inoltre nominato un comitato esecutivo composto dalle stesse quattro persone.
    </p>
<p>
      Al Presidente e ai VicePresidenti sarebbe stata assegnata la funzione di implementare la struttura manageriale di vertice di SAFILO s.p.a. Decorso un biennio, salvo diverso unanime consenso, i sottoscrittori dell'accordo base hanno convenuto di non ricoprire più cariche operative in SAFILO s.p.a. o nel suo Gruppo, ferma la possibilità per loro di partecipare ad organi
      collegiali. Essi hanno dichiarato ora per allora il diverso unanime consenso per l'ipotesi che, al termine del biennio di carica, per la completa realizzazione del nuovo organigramma, sia necessario un ulteriore triennio di carica dei signori Giuliano, Vittorio e Dino Tabacchi.
    </p>
<p>
      L'accordo base ha altresì previsto: i poteri da attribuire al Comitato Esecutivo di SAFILO s.p.a.; la possibilità di limitare, anche prima del biennio, le funzioni del Presidente e dell'Amministratore Delegato in conseguenza dell'ingresso nell'Alta Direzione di altri soggetti cui dovessero essere affidate funzioni esclusive; l'estensione dell'accordo, se ed
      in quanto necessario, anche alle singole società direttamente o indirettamente controllate da SAFILO s.p.a.
    </p>
<p>
      L'accordo base ha infine previsto la successiva stipula di accordi attuativi (su cui vedasi appresso) che disciplinassero l'ipotesi in cui uno dei tre gruppi familiari facenti capo rispettivamente ai signori Giuliano, Vittorio e Dino Tabacchi intendesse scindere la propria partecipazione in FIMIT s.p.a. La scissione comunque non può avvenire prima del 31 maggio 1999. Avrebbero
      dovuto comunque essere adottate clausole di prelazione relative alla FIMIT s.p.a. e/o alla società risultante dalla scissione di FIMIT s.p.a. a favore dei sottoscrittori dell'accordo e/o loro gruppi familiari.
    </p>
<p>
       
    </p>
<p>
      B) <u>"La convenzione di raccordo"</u>.
    </p>
<p>
      Essa ha individuato gli "accordi organici" attuativi dell'"accordo base" stabilendo che i medesimi costituiscono parte essenziale ed esplicativa dell'accordo base stesso.
    </p>
<p>
       
    </p>
<p>
      C) <u>Gli "accordi organici"</u>.
    </p>
<blockquote>
<p>
        C1) <u>Il "documento n. 1"</u>
</p>
<p>
        E' stato previsto che la cessazione dalle cariche, secondo quanto previsto dall'"accordo base", comporterà che i signori Giuliano, Vittorio e Dino Tabacchi ricoprano per il futuro esclusivamente la posizione di azionisti.
      </p>
<p>
        C2) <u>Il "documento n. 2"</u>
</p>
<p>
        Contiene le regole per il funzionamento del Comitato Esecutivo di SAFILO s.p.a. e prevede in particolare la riunione almeno bimestrale e ogni volta che almeno due membri o il Collegio sindacale ne facciano richiesta. Prevede inoltre regole per la convocazione, l'adunanza, la valida costituzione (per la costituzione si richiede la maggioranza dei membri e per la validità delle
        delibere la maggioranza dei presenti), la funzione di segretario, la verbalizzazione.
      </p>
<p>
        C3) <u>"Il documento n. 3"</u>
</p>
<p>
        Prevede l'impegno dei signori Giuliano, Vittorio e Dino Tabacchi, alla scadenza della carica in SAFILO s.p.a. come prevista dall'"accordo base", a rassegnare le dimissioni anche dalle cariche operative che attualmente ricoprono nelle singole società direttamente o indirettamente controllate da SAFILO s.p.a. Prevede altresì, fino alla cessazione della carica,
        l'impegno dei suddetti ad esercitare le proprie funzioni nelle società controllate negli stessi limiti in cui ad essi siano attribuite funzioni in SAFILO s.p.a.
      </p>
<p>
        C4) <u>Il "documento n. 4"</u>
</p>
<p>
        Prevede il divieto di concorrenza, anche indiretta, alla SAFILO s.p.a. e alle sue controllate dirette ed indirette, per un periodo di tre anni, da parte dei sottoscrittori che abbiano chiesto e ottenuto la scissione di FIMIT s.p.a.
      </p>
<p>
        C5) <u>Il "documento n. 5"</u>
</p>
<p>
        Prevede che qualora uno qualunque dei Gruppi familiari indicati al paragrafo 3, tramite le società semplici che sono socie di FIMIT s.p.a., manifesti la volontà di scindere la propria posizione in FIMIT s.p.a., esso avrà diritto a che venga deliberata la scissione di FIMIT s.p.a. mediante assegnazione proporzionale di tutti e ciascuno degli elementi dell'attivo e del
        passivo, nonché del corrispondente patrimonio netto contabile a una società preesistente o di nuova costituzione appartenente al Gruppo familiare (per Gruppo familiare si intende il capostipite, il coniuge e i discendenti diretti) che abbia chiesto la scissione.
      </p>
<p>
        Vengono quindi disciplinate le procedure e le modalità della scissione, anche tenendo conto dell'esistenza del prestito obbligazionario convertibile in azioni di FIMIT s.p.a., relativamente al quale sono state dettate regole atte a trasformare la frazione di prestito assegnata alla società risultante dalla scissione in prestito convertibile in azioni emesse da
        quest'ultima anziché da FIMIT s.p.a.
      </p>
<p>
        Il documento prevede inoltre l'impegno dei sottoscrittori a non trasferire, anche a titolo gratuito, o concedere diritti di godimento su azioni FIMIT s.p.a., senza che i cessionari abbiano espressamente aderito al patto.
      </p>
<p>
        Prevede inoltre la disciplina del diritto di prelazione, nonché delle modalità del relativo esercizio, a favore dei sottoscrittori del patto, in caso: di cessione di azioni FIMIT s.p.a. e di obbligazioni convertibili emesse da FIMIT s.p.a., sia prima che dopo la eventuale scissione; di cessioni di partecipazioni nella società risultante dalla scissione di FIMIT s.p.a. e/o
        di obbligazioni convertibili in azioni di essa; di cessione di azioni SAFILO s.p.a. da parte della società beneficiaria degli asset di scissione; di aumento del capitale della società beneficiaria degli asset di scissione (o della società in cui essa si sia trasformata, fusa o scissa e nel cui patrimonio siano confluite azioni SAFILO s.p.a.) ovvero di FIMIT s.p.a.
        successivamente alla scissione. Viene previsto che il diritto di prelazione non operi in caso di <em>trading</em>di azioni SAFILO s.p.a. nei limiti dell'1,9% del capitale SAFILO pro-anno e per ciascuno dei Gruppi familiari sottoscrittori. Viene infine previsto che, in caso di mancato esercizio del diritto di prelazione successivamente alla scissione, il terzo sarà libero di
        rendersi acquirente senza avere l'onere di aderire al patto. Nel contesto della disciplina della prelazione vengono previste clausole penali nelle seguenti ipotesi: in caso di mancato adeguamento, alle clausole contenute nel patto, dello Statuto di FIMIT s.p.a. e/o delle società in cui le società semplici socie di FIMIT s.p.a. dovessero in futuro essere trasformate ovvero
        modificate nella struttura (penale di lire 5.000.000.000); in caso di mancata informazione, da parte di ciascun sottoscrittore, di eventuali trasformazioni e/o modificazioni di struttura e configurazione che dovessero subire le società semplici socie di FIMIT s.p.a. (penale di lire 500.000.000); in caso di mancata informazione, da parte di coloro che dopo la scissione permangono
        nella qualità di soci di FIMIT s.p.a. a favore di coloro che siano soci della società risultante dalla scissione, delle modalità attraverso cui FIMIT s.p.a. intenda acquisire nuovi conferimenti (penale di lire 500.000.000).
      </p>
<p>
        Il documento prevede inoltre gli obblighi dei sottoscrittori in caso di aumento del capitale in FIMIT s.p.a., e in particolare:
      </p>
<blockquote>
<p>
          - in caso di aumento gratuito, l'estensione del patto a tutte le azioni di nuova emissione;
        </p>
<p>
          - in caso di aumento a pagamento, l'estensione del patto a tutte le azioni di nuova emissione sottoscritte dai soggetti aderenti al patto. E' stata altresì convenuta la disciplina del diritto di prelazione a favore dei sottoscrittori per l'acquisto dei diritti di opzione che ciascuno degli aderenti al patto intendesse vendere a terzi, con determinazione delle
          modalità dell'offerta e dell'esercizio della prelazione, nonché del riparto in caso di concorrenza di più atti di esercizio da parte dei diversi aventi diritto. Per il caso di aumento con esclusione del diritto di opzione, viene previsto che la delibera di aumento condizioni espressamente la realizzabilità dell'aumento alla previa adesione al patto da
          parte del terzo sottoscrittore.
        </p>
</blockquote>
<p>
        Viene inoltre prevista analoga disciplina del diritto di prelazione per l'acquisto dei diritti di opzione in caso di aumento di capitale a pagamento nella società risultante dalla scissione e/o in quella in cui essa, ovvero FIMIT s.p.a., dovesse essere successivamente trasformata, fusa o scissa e nel cui patrimonio confluirà la titolarità di azioni SAFILO s.p.a.
      </p>
<p>
        Si prevede inoltre la persistenza dell'accordo tra i firmatari in qualunque ipotesi in cui, anche eventualmente in violazione del patto, a qualsiasi titolo ottenga di essere titolare di partecipazioni sociali nelle società semplici socie di FIMIT s.p.a., ovvero in FIMIT s.p.a., un soggetto che non abbia inteso aderire al patto
      </p>
<p>
        C6) <u>Il "documento n. 6"</u>
</p>
<p>
        Contiene convenzione compromissoria in arbitrato rituale di diritto per qualunque controversia insorgente dal patto.
      </p>
<p>
         
      </p>
</blockquote>
<p>
      D) <u>Durata del patto</u>
</p>
<p>
      E' fissata fino al 31 dicembre 2001. Il patto è rinnovato per tre anni a meno di dichiarazione di recesso proveniente da uno o più dei sottoscrittori entro e non oltre tre mesi antecedenti la scadenza. Ove a tale momento fosse in corso il procedimento di scissione di FIMIT s.p.a. richiesto da uno degli aventi diritto, il patto avrà durata fino all'iscrizione
      dell'atto di scissione nel registro delle imprese.
    </p>
<p>
       
    </p>
<p>
      E) <u>Ufficio del registro</u>
</p>
<p>
      Il patto è stato depositato presso l'Ufficio del Registro delle Imprese di Vicenza (ove ha sede la società Fimit S.p.A.) il 27 gennaio 1999, presso l'Ufficio del registro delle Imprese di Belluno (ove ha sede la società Safilo S.p.A.) il 27 gennaio 1999.
    </p>
<p align="center">
      * * *
    </p>
<p>
      Il presente estratto costituisce una sintesi del patto ai soli fini della pubblicazione di legge.
    </p>
<p>
      Ad ogni effetto ha valore esclusivamente il testo integrale del patto depositato e comunicato.
    </p>
<p>
      8 aprile 2001
    </p>
<p>
<b>[SC.1.01.1]