<html>
<head>
<title>
      PIRELLI &amp; C. SPA - Estratto dei patti parasociali (seconda parte, dal 2017)
    </title>
<meta content="stp" name="subjectList"/>
<meta content="730795" name="linkid"/>
<meta content="PIRELLI &amp; C. SPA - Estratto dei patti parasociali [dal 2017]" name="Description"/>
<meta content="stpatti" name="ss_family"/>
<meta content="PIRELLI &amp; C. SPA" name="SOCIETA"/>
<meta content="stpatti" name="ss_table"/>
<meta content="2020-09-30" name="date"/>
<meta content="N;paladini;1601654166261" name="synchro"/>
<meta content="5109" name="codconsob"/>
</head>
<body>
<p align="left">
<strong>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58. Informazioni essenziali ai sensi dell’art. 130 del Regolamento Consob n. 11971/1999, come successivamente modificato e integrato.</strong>
</p>
<p align="left">
<strong>[Raccolta storica a partire dal 2017]</strong>
</p>
<p align="center">
<strong>PIRELLI &amp; C. S.P.A.</strong>
</p>
<p align="left">
<strong>1. Premesse</strong>
</p>
<p>
      1.1       <em>Il Contratto di Co-Investimento e il Primo Patto Parasociale</em>
</p>
<p>
      In data 22 marzo 2015, China National Chemical Corporation (“<strong>CC</strong>”), una <em>state owned enterprise</em> soggetta a controllo della <em>State-owned Assets Supervision and Administration Commission</em> <em>of the State Council</em> (SASAC) della Repubblica Popolare Cinese, e la società da essa interamente controllata, China National Tire &amp; Rubber
      Corporation, Ltd. (“<strong>CNRC</strong>”), da una parte, e  Camfin S.p.A. (“<strong>CF</strong>”), Long-Term Investments Luxembourg S.A. (“<strong>LTI</strong>”) e Coinv S.p.A. (“<strong>Coinv</strong>”, società fusa per incorporazione in CF con efficacia a decorrere dal 12 giugno 2017), dall’altra parte, stipulavano un
      accordo di compravendita e di co-investimento (il “<strong>Contratto di Co-Investimento</strong>”) che disciplinava i termini e le condizioni per il perfezionamento di un’ampia operazione societaria e industriale volta all’acquisizione da parte di CNRC (per il tramite di società indirettamente controllate) del controllo su Pirelli &amp; C. S.p.A.
      (“<strong>Pirelli</strong>” o la “<strong>Società</strong>”), al suo possibile <em>de-listing</em> per il tramite del lancio di un’offerta pubblica di acquisto sulle azioni di Pirelli (l’“<strong>OPA</strong>”); tale operazione era finalizzata a realizzare, tra CNRC, CF e LTI, una <em>partnership</em> industriale di lungo termine relativa
      a Pirelli, con l’obiettivo di rafforzarne i piani di sviluppo, di presidiare aree geograficamente strategiche e di conseguire l’integrazione delle attività <em>tyre</em> nel segmento <em>industrial</em> di CNRC e di Pirelli, mantenendo la continuità e autonomia dell’attuale struttura manageriale del gruppo Pirelli, il tutto anche in vista di un possibile
      <em>relisting</em> di Pirelli.
    </p>
<p>
      Ai sensi del Contratto di Co-Investimento, in data 11 agosto 2015 le Parti sottoscrivevano altresì un patto che disciplinava, <em>inter alia</em>, la <em>governance</em> delle società italiane indirettamente controllate da CNRC che avevano lanciato l’OPA e di Pirelli (il “<strong>Primo Patto Parasociale</strong>”) e che confermava, tra i principali obiettivi
      dell’operazione, la creazione di valore per Pirelli e il suo gruppo in vista di una sua eventuale riammissione a quotazione entro il termine di quattro anni.
    </p>
<p>
      All’esito del completamento dell’OPA e delle operazioni societarie di aggregazione e riorganizzazione, il capitale sociale di Pirelli era interamente detenuto da Marco Polo International Italy S.p.A. (“<strong>Marco Polo</strong>”), il cui capitale sociale risultava a sua volta detenuto da:
    </p>
<p>
      -     CNRC, tramite (i) CNRC International (HK) Limited (“<strong>SPV HK1</strong>”), (ii) CNRC International Holding (HK) Limited (“<strong>SPV HK2</strong>”) – società partecipata per il 75% da SPV HK1 e per il 25% da Silk Road Fund Co., Ltd. (“<strong>SRF</strong>”) e (iii) Fourteen Sundew S.à r.l.
      (“<strong>SPV Lux</strong>”), con una partecipazione rappresentativa del 65% del capitale sociale di Marco Polo;
    </p>
<p>
      -     CF, con una partecipazione rappresentativa del 22,4% del capitale sociale di Marco Polo; e
    </p>
<p>
      -     LTI, con una partecipazione rappresentativa del 12,6% del capitale sociale di Marco Polo.
    </p>
<p>
      1.2<em>       Il Nuovo Patto Parasociale</em>
</p>
<p>
      A seguito delle analisi svolte e delle indicazioni al riguardo fornite da Pirelli e in conformità a quanto previsto dal Primo Patto Parasociale, in data 22 febbraio 2017, CF inviava a CNRC e LTI una comunicazione con la quale chiedeva l’avvio del processo di <em>relisting</em> di Pirelli (l’“<strong>IPO</strong>”) e di tutte le attività funzionali alla
      realizzazione dell’IPO e, in data 27 aprile 2017, Pirelli approvava l’inizio del processo di IPO.
    </p>
<p>
      Alla luce di quanto precede e in previsione dell’IPO, in data 28 luglio 2017 (la “<strong>Data di Sottoscrizione</strong>”), CC, CNRC, SPV HK1, SPV HK2, SPV Lux, SRF, CF, LTI e Marco Tronchetti Provera &amp; C. S.p.A. (“<strong>MTP</strong>”) (congiuntamente, le “<strong>Parti</strong>”) hanno sottoscritto un nuovo patto parasociale (il
      “<strong>Nuovo</strong> <strong>Patto Parasociale</strong>”) che disciplina, da un lato, la <em>governance</em> di Pirelli a partire dal [•], data di avvio delle negoziazioni delle azioni Pirelli sul Mercato Telematico Azionario (di seguito anche la “<strong>Data di Perfezionamento dell’IPO</strong>”), nonché l’impegno di CNRC, SRF, CF e LTI a
      realizzare un processo di separazione delle attività e passività di Marco Polo, da completarsi il prima possibile successivamente alla Data di Perfezionamento dell’IPO.
    </p>
<p>
      Ai sensi del Nuovo Patto Parasociale, il Primo Patto Parasociale si è risolto automaticamente alla Data di Perfezionamento dell’IPO, insieme a ogni altra pattuizione ad esso correlata.
    </p>
<p>
<em>1.3       La scissione di Marco Polo</em>
</p>
<p>
      Nel Nuovo Patto Parasociale, le Parti hanno riconosciuto che, in coerenza con i principi di cui al Primo Patto Parasociale, l’IPO è finalizzata ad assicurarne l’uscita da Marco Polo. Conseguentemente, il Nuovo Patto Parasociale contiene l’impegno di CNRC, SRF, CF e LTI a perfezionare la scissione totale di Marco Polo, subordinatamente <em>(i)</em> al perfezionamento
      dell’IPO e <em>(ii)</em> al rimborso del finanziamento di Euro 1.250 milioni assunto da Marco Polo ai sensi del contratto di finanziamento sottoscritto in data 27 giugno 2017 e avente scadenza il 3 gennaio 2019, con J.P.Morgan Europe Limited, in qualità di <em>Agent</em>, BNP Paribas Securities Services, Milan Branch, in qualità di <em>Security Agent</em>, e, tra le altre,
      J.P.Morgan Limited, Banca IMI S.p.A. e Morgan Stanley, in qualità di Banche Finanziatrici.
    </p>
<p>
      Il Nuovo Patto Parasociale prevede che il Consiglio di Amministrazione di Marco Polo approvi il progetto di scissione totale di Marco Polo in favore di tre beneficiarie e, più precisamente: (<em>aa</em>) di una società beneficiaria di diritto italiano interamente detenuta da SPV Lux; (<em>bb</em>) di CF o di una società beneficiaria di diritto italiano dalla stessa
      interamente posseduta e (<em>cc</em>) di una società di diritto italiano interamente posseduta da LTI (la “<strong>Scissione di Marco Polo</strong>”). La Scissione di Marco Polo avrà natura non proporzionale ai sensi e per gli effetti di cui all’art. 2506-<em>bis</em>, 4° comma, codice civile, in quanto ciascuno dei tre soci di Marco Polo riceverà il
      100% della beneficiaria dallo stesso controllata, , senza partecipare al capitale sociale delle altre beneficiarie. Fermo quanto precede, come per legge, il patrimonio netto di Marco Polo sarà suddiviso tra le società beneficiarie della scissione in proporzione alle quote di partecipazione detenute da SPV Lux, CF e LTI in Marco Polo (e, cioè 65%/22,4%/12,6%). Nel contesto
      della Scissione di Marco Polo, le azioni Pirelli verranno valorizzate al prezzo di collocamento.
    </p>
<p>
      Più precisamente, l’assegnazione alle società beneficiarie del patrimonio di Marco Polo avverrà sulla base dei seguenti criteri:
    </p>
<ul>
<li>
        per quanto riguarda le azioni di Pirelli residue e la cassa detenute da Marco Polo all’esito dell’IPO, è previsto che tali attivi siano assegnati alle tre beneficiarie sopra indicate secondo un meccanismo di ripartizione tale per cui nessun socio di Pirelli detenga una quota superiore al 50% del capitale sociale di Pirelli. Pertanto, all’esito della Scissione di
        Marco Polo, la partecipazione Pirelli assegnata alla società beneficiaria interamente detenuta da SPV Lux si attesterà tra il 45% più una azione e il 50% del capitale sociale di Pirelli, in funzione della quota effettivamente collocata nell’ambito della IPO;
      </li>
</ul>
<ul>
<li>
        per quanto riguarda la distribuzione delle azioni detenute da Marco Polo in TP Industrial Holding S.p.A. (“<strong>TPIH</strong>”) – società cui fanno capo le attività nel settore <em>industrial</em> ad esito del predetto processo di riorganizzazione - pari al 100% del capitale sociale di quest’ultima, è previsto che tali azioni siano assegnate alle
        beneficiarie SPV Lux, CF e LTI in proporzione alle quote di partecipazione detenute da SPV Lux, CF e LTI in Marco Polo (rispettivamente pari al 65%, al 22,4% e al 12,6%).
      </li>
</ul>
<p>
      Le Parti si sono impegnate a sottoporre il progetto di Scissione di Marco Polo all’approvazione del consiglio di amministrazione di Marco Polo alla Data di Perfezionamento dell’IPO o in data immediatamente successiva.
    </p>
<p>
      La Scissione di Marco Polo dovrà perfezionarsi quanto prima a seguito della Data di Perfezionamento dell’IPO e comunque entro tre mesi dalla data di approvazione da parte di Marco Polo del bilancio relativo all’esercizio 2017. In relazione a tale scissione, Marco Polo sottoporrà un interpello all’Agenzia delle Entrate con riguardo al relativo trattamento
      tributario.<br/>
      Si precisa, infine, che qualora la Scissione di Marco Polo non possa essere realizzata entro il termine sopra indicato o nel caso in cui qualcuna delle Parti ritenga in buona fede che la scissione non rappresenti la soluzione più efficiente, ciascuna Parte avrà diritto di chiedere di valutare in buona fede eventuali  soluzioni alternative alla Scissione di Marco Polo per
      procedere all’assegnazione ai soci di Marco Polo del patrimonio di Marco Polo, fermo restando tuttavia: (i) che, in ogni caso, i criteri di ripartizione delle poste dell’attivo di Marco Polo (cassa, azioni Pirelli e azioni TPIH) rimarranno quelli sopra indicati, e (ii) che, qualora le Parti non concordino su alcuna soluzione alternativa, la Scissione di Marco Polo dovrà
      essere perfezionata entro il 31 dicembre 2018.
    </p>
<p>
      I soci di Marco Polo si sono impegnati a far sì che, fino al perfezionamento della Scissione di Marco Polo, la società (i) non intraprenda alcuna azione che possa impedirne o pregiudicarne il perfezionamento entro la tempistica prevista e (ii) compia solo attività di ordinaria amministrazione per una società che abbia come esclusivo obiettivo la separazione delle sue
      attività e passività in tempi brevi.
    </p>
<p>
      Il Nuovo Patto Parasociale prevede inoltre, a partire dalla Data di Perfezionamento dell’IPO, (A) che nessuna decisione riguardante le attività e/o il <em>business</em> di Pirelli (e/o le attività e il <em>business</em> delle sue controllate) sarà subordinata a una preventiva approvazione da adottare a livello di Marco Polo, e (B) che nessuna delibera relativa al voto
      di Marco Polo nell’assemblea degli azionisti di Pirelli sarà subordinata a una preventiva approvazione da parte dell’assemblea degli azionisti di Marco Polo, da parte dell’assemblea speciale degli Azionisti di Classe B ovvero da parte del Consiglio di Amministrazione di Marco Polo e, dunque, la cessazione dell’attività di direzione e coordinamento di Marco
      Polo su Pirelli.
    </p>
<p>
      Più precisamente, in base al Nuovo Patto Parasociale, fatto salvo il controllo di CNRC su Pirelli e il diritto di CRNC di includere Pirelli nel proprio perimetro di consolidamento a fini contabili, <em>(i)</em> Pirelli non è soggetta all’esercizio di alcuna attività di direzione e coordinamento ai sensi degli artt. 2497 ss. del Codice Civile e <em>(ii)</em> di
      conseguenza Pirelli ha preso atto della cessazione dell’esercizio di qualsivoglia attività di direzione e coordinamento da parte di Marco Polo con efficacia a partire dalla Data di Perfezionamento dell’IPO.
    </p>
<p align="center">
<strong>*** ***</strong>
</p>
<p>
      Vengono di seguito fornite le informazioni essenziali del Nuovo Patto Parasociale relativo a Pirelli.
    </p>
<p>
<strong>2. Società i cui strumenti finanziari sono oggetto del Nuovo Patto Parasociale</strong>
</p>
<p>
      Marco Polo International Italy S.p.A., con sede legale in Milano, via San Primo n. 4, partita IVA, codice fiscale e n. iscrizione presso Registro delle Imprese di Milano n. 09052130961.
    </p>
<p>
      Pirelli &amp; C. S.p.A., con sede legale in Milano, Viale Piero e Alberto Pirelli 25, partita IVA, codice fiscale e numero di iscrizione al Registro delle Imprese di Milano n. 00860340157, avente, alla data odierna, un capitale sociale pari ad Euro 1.904.374.935,66, interamente sottoscritto e versato.
    </p>
<p>
<strong>3. Soggetti aderenti al Nuovo Patto Parasociale</strong>
</p>
<p align="left">
      I soggetti aderenti al Nuovo Patto Parasociale sono i seguenti:
    </p>
<blockquote dir="ltr" style="MARGIN-RIGHT: 0px">
<p>
        - China National Chemical Corporation, società costituita ai sensi delle leggi della Repubblica Popolare Cinese, con sede legale in Beijing (Repubblica Popolare Cinese), n. 62 West Beisihuan Road, distretto di Haidian, <em>state owned enterprise</em> soggetta a controllo della <em>State-owned Assets Supervision and Administration Commission</em> <em>of the State Council</em> (SASAC)
        della Repubblica Popolare Cinese;
      </p>
<p>
        - China National Tire &amp; Rubber Corporation, Ltd., società costituita ai sensi delle leggi della Repubblica Popolare Cinese, con sede legale in Beijing (Repubblica Popolare Cinese), n. 62 West Beisihuan Road, distretto di Haidian, interamente controllata da CC;
      </p>
<p>
        - Silk Road Fund Co., Ltd., società a responsabilità limitata costituita ai sensi delle leggi della Repubblica Popolare Cinese, con sede legale in F210 - F211, Winland IFC, 7 Financial Street, Xicheng District, Beijing, Repubblica Popolare Cinese;
      </p>
<p>
        - CNRC International Limited, società costituita ai sensi delle leggi di Hong Kong (Repubblica Popolare Cinese), con sede legale in RMS 05-15, 13A/F South Tower World Finance CTR Harbour City, 17 Canton RD TST KLN, Hong Kong (Repubblica Popolare Cinese), interamente controllata da CNRC;
      </p>
<p>
        - CNRC International Holding (HK) Limited, società costituita ai sensi delle leggi di Hong Kong (Repubblica Popolare Cinese), con sede legale in RMS 05-15, 13A/F South Tower World Finance CTR Harbour City, 17 Canton RD TST KLN, Hong Kong (Repubblica Popolare Cinese), il cui capitale sociale è partecipato per il 75% da SPV HK1 e per il 25% da SRF;
      </p>
<p>
        - Fourteen Sundew S.à r.l., società di diritto lussemburghese, con sede legale in Lussemburgo, Rue Robert Stümper n.7A, L-2557, interamente controllata da SPV HK 2;
      </p>
<p>
        - Camfin S.p.A., società di diritto italiano, con sede legale in Milano, via Bicocca degli Arcimboldi 3, indirettamente controllata da MTP;
      </p>
<p>
        - Marco Tronchetti Provera &amp; C. S.p.A., società di diritto italiano, con sede legale in Milano, via Bicocca degli Arcimboldi 3, interamente controllata dal Sig. Marco Tronchetti Provera; e
      </p>
<p>
        - Long-Term Investments Luxembourg S.A., società di diritto lussemburghese, con sede legale in 124, Boulevard de la Petrusse, L-2330 Lussemburgo (Granducato del Lussemburgo), il cui capitale sociale è interamente detenuto – indirettamente per il tramite di Long-Term Investments LLC, società costituita ai sensi del diritto russo – da WHPA Ltd., società
        costituita ai sensi della Repubblica di Cipro, il cui socio unico è il Sig. Sergey Sudarikov.
      </p>
</blockquote>
<p>
<strong>4. Percentuali e numero di strumenti finanziari oggetto del Nuovo Patto Parasociale</strong>
</p>
<p>
      Il Nuovo Patto Parasociale ha ad oggetto tutte le azioni ordinarie di Pirelli detenute da Marco Polo alla Data di Sottoscrizione, all’esito dell’IPO e successivamente, nonché, al perfezionamento della Scissione di Marco Polo, dalle beneficiarie di tale scissione.
    </p>
<p>
      Alla data odierna, Marco Polo detiene n. 600.000.000 azioni ordinarie di Pirelli, rappresentative del 60% del capitale votante di Pirelli.
    </p>
<p>
<strong>5.</strong> <strong>Contenuto del Nuovo Patto Parasociale</strong>
</p>
<p>
<strong><em>5.1 Corporate Governance</em></strong> <strong>di Pirelli</strong>
</p>
<p>
      5.1.1 <em><u>Principi Generali</u></em>
</p>
<p>
      In ragione di quanto descritto in premessa, le disposizioni del Nuovo Patto Parasociale relative alla <em>governance</em> di Pirelli vincolano e riguardano esclusivamente CNRC e MTP, quale società posta al vertice della catena partecipativa di Camfin, mentre LTI non avrà più alcuna prerogativa rispetto alle materie ivi disciplinate.
    </p>
<p>
      Quale principio generale del Nuovo Patto Parasociale, MTP e CNRC hanno riconosciuto che, in coerenza con quanto già previsto nel Primo Patto Parasociale, gli assetti di <em>governance</em> hanno quale obiettivo quello di preservare la cultura imprenditoriale di Pirelli facendo leva sul mantenimento a lungo termine del <em>management</em> e saranno ispirati alla migliore prassi a
      livello internazionale delle società quotate. Per tale motivo, MTP e CNRC hanno condiviso e concordato che il compito di gestire Pirelli è prerogativa dell’attuale <em>top management</em>, con un ruolo fondamentale, a questo riguardo, del dott. Marco Tronchetti Provera, che ricoprirà la carica di Amministratore Delegato e Vice Presidente Esecutivo di Pirelli e
      guiderà il <em>top management</em> fino alla data di approvazione del bilancio della Società al 31 dicembre 2019, garantendo la continuità nella cultura d’impresa di Pirelli. Tutto ciò anche attraverso l’attribuzione allo stesso dott. Marco Tronchetti Provera di un ruolo di primo piano nella procedura d’individuazione del suo successore come
      amministratore delegato di Pirelli.
    </p>
<p>
      5.1.2 <em><u>Consiglio di Amministrazione di Pirelli</u></em>
</p>
<p>
      Il Nuovo Patto Parasociale prevede che dal 31 agosto 2017 il Consiglio di Amministrazione di Pirelli sia composto da 14 membri, 7 dei quali indipendenti, e che lo stesso dovrà essere integrato con un ulteriore amministratore indipendente, da nominarsi da parte delle minoranze alla prima assemblea dei soci di Pirelli successiva alla Data di Perfezionamento dell’IPO.
    </p>
<p>
      Dopo la suddetta integrazione il Nuovo Patto Parasociale prevede che il Consiglio di Amministrazione di Pirelli sia composto da 15 membri (8 dei quali indipendenti) come segue, con i candidati del genere meno rappresentato distribuiti proporzionalmente tra i successivi punti (i), (ii) e (iii):
    </p>
<blockquote>
<p>
        (i) 8 amministratori designati da CNRC, ivi incluso il Presidente di Pirelli, 4 dei quali indipendenti e uno dei quali di genere femminile;
      </p>
<p>
        (ii) 4 amministratori designati da MTP, ivi incluso il dott. Marco Tronchetti Provera, in qualità di Amministratore Delegato e Vice Presidente Esecutivo del Consiglio di Amministrazione di Pirelli (l’“<strong>Amministratore Delegato e Vice Presidente Esecutivo di Pirelli</strong>”), uno dei quali indipendente, scelti tra professionisti con un solido
        <em>background</em> nella gestione di imprese industriali e/o esperienza professionale nel settore;
      </p>
<p>
        (iii) 2 amministratori, entrambi indipendenti e di genere femminile, designati congiuntamente da CNRC e MTP, tenendo in considerazione anche le indicazioni dei Coordinatori dell’Offerta Globale nominati nel contesto dell’IPO (gli “<strong>Amministratori Nominati Congiuntamente</strong>”); e
      </p>
<p>
        (iv) 1 amministratore indipendente di minoranza da nominarsi alla prima assemblea dei soci di Pirelli successiva alla Data di Perfezionamento dell’IPO.
      </p>
</blockquote>
<p>
      Tutti gli amministratori indipendenti dovranno possedere i requisiti d’indipendenza prescritti per gli amministratori di società quotate dalla legge e dal Codice di Autodisciplina. Il predetto Consiglio di Amministrazione rimarrà in carica fino alla data di approvazione del bilancio della Società al 31 dicembre 2019.
    </p>
<p>
      Qualora dovesse essere necessario, per qualsivoglia ragione, nominare un nuovo Consiglio di Amministrazione nel corso della vigenza del Nuovo Patto Parasociale, CNRC si impegna a depositare e a votare una lista che rifletta la stessa composizione prevista ai precedenti punti (i) e (ii). In tale ipotesi, i 3 rimanenti componenti del Consiglio di Amministrazione verranno tratti dalle liste di
      minoranza ai sensi dello statuto sociale di Pirelli.
    </p>
<p>
      A tale riguardo, ai sensi dello statuto sociale di Pirelli, il Consiglio di Amministrazione della Società sarà nominato attraverso il meccanismo del voto di lista, il quale dovrà assicurare la seguente composizione:
    </p>
<blockquote>
<p>
        (i) 3 amministratori saranno designati dalla lista di minoranza; e
      </p>
<p>
        (ii) 12 amministratori saranno designati dalla lista di maggioranza, di cui almeno 3 indipendenti.
      </p>
</blockquote>
<p>
      5.1.3 <em><u>Materie riservate al Consiglio di Amministrazione di Pirelli</u></em>
</p>
<p>
      Il Nuovo Patto Parasociale prevede che qualsiasi decisione avente ad oggetto le materie di seguito indicate, che deve essere attuata da Pirelli e/o da qualsiasi altra società (anche straniera, purché non abbia azioni quotate su un mercato regolamentato) che sia soggetta alla direzione e coordinamento di Pirelli, fatta eccezione per le operazioni infragruppo, sarà sottoposta
      (come limitazione interna ai poteri conferiti all’Amministratore Delegato di Pirelli) all’approvazione del Consiglio di Amministrazione di Pirelli; è stato inoltre convenuto che tali materie saranno sottoposte all’approvazione del Consiglio di Amministrazione di Pirelli non solo qualora sia superato il valore delle soglie indicate per ciascuna materia, ma anche nel
      caso in cui le materie da (i) a (ix), sia se considerate come singola azione sia se considerate come una serie di azioni coordinate (eseguite nel contesto di un programma esecutivo comune o di un progetto strategico) eccedano i valori indicati nel <em>budget</em> annuale / nel <em>business plan</em> ovvero (limitatamente alle materie da (i) a (viii)) qualora le stesse non siano incluse,
      elencate o previste dal <em>budget</em> annuale / dal <em>business plan</em>:
    </p>
<p>
      (i)         assunzione o concessione di prestiti di valore superiore ad Euro 200.000.000 e di durata superiore a 12 mesi;<br/>
</p>
<p>
      (ii)        emissione di strumenti finanziari destinati alla quotazione su un mercato regolamentato europeo o extra europeo, per un valore complessivo superiore a Euro 100.000.000, e/o revoca dalla quotazione di tali strumenti;<br/>
</p>
<p>
      (iii)        concessione di garanzie in favore o nell’interesse di terzi per importi superiori ad Euro 100.000.000;<br/>
</p>
<p>
      (iv)        sottoscrizione di contratti derivati (a) con valore nozionale superiore ad Euro 250.000.000, e (b) diversi da quelli aventi quale oggetto e/o effetto esclusivo la copertura di rischi corporate (es., copertura dal rischio di tasso, copertura dal rischio di cambio, copertura dal rischio legato al mercato delle materie prime);<br/>
</p>
<p>
      (v)        acquisto o cessione di partecipazioni di controllo o di collegamento in altre società per un valore superiore ad Euro 150.000.000, quando ciò comporti l’entrata o l’uscita da mercati geografici e/o di <em>commodities</em>;<br/>
</p>
<p>
      (vi)        acquisto o cessione di partecipazioni diverse da quelle descritte al precedente punto (v), per un valore superiore ad Euro 250.000.000;<br/>
</p>
<p>
      (vii)       acquisto o cessione di aziende o rami d’azienda di importanza strategica o, comunque, di valore superiore ad Euro 150.000.000;<br/>
</p>
<p>
      (viii)      acquisto o cessione di <em>asset</em> o di altri attivi di importanza strategica o, comunque, di valore complessivo superiore ad Euro 150.000.000;<br/>
</p>
<p>
      (ix)       compimento di operazioni di maggiore rilevanza con parti correlate, intendendosi per tali quelle che soddisfano le condizioni previste nella “Procedura per le Operazioni con Parti Correlate” approvata dal Consiglio di Amministrazione di Pirelli;<br/>
</p>
<p>
      (x)        definizione della politica di remunerazione di Pirelli;<br/>
</p>
<p>
      (xi)       determinazione, nel rispetto delle <em>policy</em> interne di Pirelli e della disciplina applicabile, dei compensi degli amministratori delegati e degli amministratori che rivestono particolari incarichi e, ove richiesto, l’allocazione tra i membri del Consiglio di Amministrazione della remunerazione complessiva fissata dall’assemblea dei
      Soci ai sensi dell’articolo 2389, comma 3, del codice civile;<br/>
</p>
<p>
      (xii)       approvazione dei piani strategici, industriali e finanziari di Pirelli e del suo gruppo;<br/>
</p>
<p>
      (xiii)      adozione delle regole di <em>corporate governance</em> di Pirelli e definizione delle linee guida della <em>corporate governance</em> del gruppo;<br/>
</p>
<p>
      (xiv)      definizione delle linee guida sul sistema di controllo interno, ivi inclusa la nomina di un amministratore responsabile della supervisione del sistema di controllo interno, definendone compiti e poteri;<br/>
</p>
<p>
      (xv)       qualunque altra materia che dovesse essere rimessa alla competenza del consiglio di amministrazione di una società quotata dal Codice di Autodisciplina di Borsa Italiana, come modificato di volta in volta.
    </p>
<p>
      5.1.4 <em><u>Presidente di Pirelli</u></em>
</p>
<p>
      In base al Nuovo Patto Parasociale, CNRC e MTP hanno convenuto che il Presidente di Pirelli avrà la rappresentanza legale della Società, così come tutti gli altri poteri attribuiti al Presidente in base allo statuto sociale di Pirelli, fermi restando i poteri e le prerogative del Consiglio di Amministrazione.
    </p>
<p>
      5.1.5 <em><u>Amministratore Delegato e Vice Presidente Esecutivo di Pirelli – Materie Significative</u></em>
</p>
<p>
      Il Nuovo Patto Parasociale prevede che il dott. Marco Tronchetti Provera ricopra la carica di Amministratore Delegato e Vice Presidente Esecutivo di Pirelli per tutta la vigenza del Nuovo Patto Parasociale. All’Amministratore Delegato e Vice Presidente Esecutivo di Pirelli verranno delegati i poteri per la gestione ordinaria di Pirelli e del gruppo Pirelli in via esclusiva, ferma
      restando la competenza esclusiva del Consiglio di Amministrazione in relazione alle materie allo stesso riservate (di cui al precedente Paragrafo 5.1.3), nonché il potere di proporre al Consiglio di Amministrazione l’adozione delle seguenti delibere:
    </p>
<blockquote>
<p>
        (i) approvazione del <em>business plan</em> e del <em>budget</em> annuale di Pirelli e del suo gruppo così come ogni modifica significativa ai medesimi. Il <em>business plan</em> e il <em>budget</em> annuale dovranno (a) riguardare gli ambiti operativi e finanziari delle attività di Pirelli, ivi incluse a titolo esemplificativo e non esaustivo, le fonti di finanziamento,
        nonché le decisioni sulle iniziative industriali alla base di <em>business plan</em> e <em>budget</em> annuale; e (b) essere corredati e supportati da adeguati e idonei allegati che illustrino le voci contenute nel <em>business plan</em> e nel <em>budget</em> annuale;
      </p>
<p>
        (ii) qualunque delibera concernente <em>partnership</em> industriali o <em>joint venture</em> strategiche di Pirelli e/o di qualunque Affiliata di Pirelli (come <em>infra</em> definita), in ogni caso previo esame e discussione nel Comitato Strategico di Pirelli.
      </p>
</blockquote>
<p>
      La decisione sulle materie di cui ai precedenti punti (i) e (ii) (le “<strong>Materie Significative</strong>”) sarà riservata al Consiglio di Amministrazione di Pirelli e/o all’assemblea degli azionisti di Pirelli, a seconda del caso. In particolare l’approvazione e/o la modifica del <em>budget</em> e/o del <em>business plan</em> di Pirelli e del suo gruppo
      dovranno sempre rimanere di competenza del Consiglio di Amministrazione. CNRC e MTP hanno inoltre convenuto che, con riferimento alle Materie Significative, ogni possibile decisione adottata dal Consiglio di Amministrazione di Pirelli contro la relativa proposta presentata al Consiglio dall’Amministratore Delegato e Vice Presidente Esecutivo di Pirelli, dovrà essere motivata e
      dovrà in ogni caso tener conto del migliore interesse di Pirelli.
    </p>
<p>
      5.1.6 <em><u>Delibere dell’assemblea dei soci</u></em>
</p>
<p>
      Il Nuovo Patto Parasociale prevede <em>(i)</em> cheil <em>know-how</em> tecnologico di Pirelli dovrà rimanere nella titolarità di Pirelli e non potrà essere trasferito a soggetti terzi (fatta eccezione per le licenze a condizioni di mercato e per il rinnovo, l’estensione, la modifica e/o la revisione di quanto già concordato e sottoscritto alla data del 1°
      ottobre 2017 in relazione all’utilizzo di detto <em>know-how</em> tecnologico nel settore <em>Industrial</em>) e <em>(ii)</em> che la sede operativa e amministrativa di Pirelli dovrà rimanere a Milano.
    </p>
<p>
      Il Nuovo Patto Parasociale prevede che per le delibere dell’assemblea straordinaria di Pirelli aventi ad oggetto modifiche della clausola statutaria riguardante il <em>know-how</em> tecnologico e/o la sede operativa e amministrativa di Pirelli sarà necessaria l’approvazione di almeno il 90% del capitale sociale ordinario.
    </p>
<p>
      Entrambe le disposizioni sopra richiamate resteranno riflesse (così come erano già riflesse) nello statuto sociale di Pirelli che è entrato in vigore alla Data di Perfezionamento dell’IPO.
    </p>
<p>
      5.1.7 <em><u>Management di Pirelli</u></em>
</p>
<p>
      Il Nuovo Patto Parasociale prevede che i <em>top</em> <em>managers</em> di Pirelli, da identificarsi a cura del Dott. Marco Tronchetti Provera in qualità di Amministratore Delegato e Vice Presidente Esecutivo (il “<strong><em>Management</em></strong>”), beneficeranno della creazione di valore al livello Pirelli, attraverso meccanismi di incentivazione (ivi incluso un piano
      di <em>stock option</em> con opzione di regolamento in contanti in favore di Pirelli – c.d. <em>cash settlement option</em>) da sviluppare sulla base di un piano di incentivazione di lungo periodo secondo la migliore prassi di mercato a livello internazionale. Il <em>Management</em> di Pirelli sarà responsabile della gestione corrente di Pirelli, dell’attuazione del
      <em>business plan</em> e dell’assunzione e crescita del personale chiave di Pirelli e del suo gruppo in linea con la procedura adottata da Pirelli (che prevede la nomina del dirigente preposto <em>ex</em> articolo 154-<em>bis</em> del TUF da parte del Consiglio di Amministrazione) e sotto la supervisione del Comitato per la Remunerazione e del Comitato Nomine e Successioni, a seconda
      del caso.
    </p>
<p>
      5.1.8 <em><u>Piano di Successione</u></em>
</p>
<p>
      CNRC e MTP hanno convenuto che, con l’approssimarsi della scadenza del Consiglio di Amministrazione in carica sarà avviato un processo per la designazione di chi sarà chiamato a ricoprire la carica di amministratore delegato di Pirelli dopo la cessazione dalla predetta carica del dott. Marco Tronchetti Provera. A tale proposito:
    </p>
<blockquote>
<p>
        (A) a decorrere dal 1° novembre 2019, sarà adottata la seguente procedura: <em>(</em><em>i</em><em>)</em> il candidato  da considerare per la successione sarà indicato al Comitato Nomine e Successioni dall’Amministratore Delegato e Vice Presidente Esecutivo di Pirelli (il “<strong>Candidato Proposto</strong>”); <em>(</em><em>ii</em><em>)</em>
        verrà dato incarico ad una primaria e indipendente società internazionale di HR per la valutazione del Candidato Proposto, e <em>(iii)</em> il Comitato Nomine e Successioni delibererà su proposta dell’Amministratore Delegato e Vice Presidente Esecutivo di Pirelli e, in caso di parità di voti, quest’ultimo avrà il <em>casting vote</em>. Subordinatamente
        alla positiva valutazione del Candidato Proposto da parte della predetta società di HR, troverà applicazione quanto segue: <em>(</em><em>i</em><em>)</em> il Candidato Proposto dovrà essere inserito da CNRC nella lista per la nomina del nuovo Consiglio di Amministrazione che sarà depositata in vista dell’assemblea dei soci che sarà convocata per
        l’approvazione del bilancio della Società al 31 dicembre 2019 e <em>(</em><em>ii</em><em>)</em> CNRC farà sì che, nel corso della prima riunione del Consiglio di Amministrazione nominato all’esito di tale assemblea, gli amministratori non indipendenti dalla stessa designati votino e nominino il Candidato Proposto alla carica di nuovo Amministratore Delegato di
        Pirelli;
      </p>
<p id="_Ref489513622" name="_Ref489513622">
        (B) nel caso in cui il dott. Marco Tronchetti Provera non sia più in grado per qualsiasi motivo di prendere parte alle attività di cui sopra, le predette prerogative passeranno a uno dei membri designati nel Comitato Nomine e Successioni su indicazione di MTP. In tal caso, la procedura di selezione del candidato sarà analoga a quella sopra descritta, restando tuttavia
        inteso che nessuno dei membri di tale Comitato Nomine e Successioni avrà il <em>casting vote</em>. A condizione che la sopra menzionata società di HR abbia validato il candidato proposto, qualora il Comitato non approvi il candidato proposto dal membro del Comitato Nomine e Successioni indicato da MTP o il Consiglio di Amministrazione di Pirelli non lo nomini tramite cooptazione
        in conformità all’articolo 2386 del codice civile, CNRC (e, per quanto possibile, MTP): <em>(i)</em> farà sì che gli amministratori non indipendenti dalla stessa proposti si dimettano dalla carica facendo per l’effetto decadere il Consiglio; <em>(</em><em>ii</em><em>)</em> dovrà inserire il candidato proposto dal membro del Comitato Nomine e Successioni
        indicato da MTP nella nuova lista per la nomina del Consiglio di Amministrazione di Pirelli; e <em>(</em><em>iii</em><em>)</em> farà sì che, nel corso della prima riunione del Consiglio di Amministrazione, gli amministratori non indipendenti votino il candidato proposto alla carica di nuovo Amministratore Delegato di Pirelli. In tale ipotesi, CNRC si è impegnata a inserire
        il nuovo Amministratore Delegato di Pirelli – nominato con la procedura di cui al presente Paragrafo 5.1.8 (B) – nella lista per il nuovo Consiglio di Amministrazione di Pirelli da nominarsi con assemblea dei soci che sarà convocata per l’approvazione del bilancio della Società al 31 dicembre 2019 e a far sì che i suoi amministratori non indipendenti, nel
        corso della prima riunione del Consiglio Di Amministrazione, votino e confermino il nuovo Amministratore Delegato di Pirelli.
      </p>
</blockquote>
<p>
      5.1.9 <em><u>Comitati interni al Consiglio di Amministrazione</u></em>
</p>
<p>
      CNRC e MTP hanno convenuto che Pirelli costituisca comitati interni e procedure in linea con la migliore prassi delle società quotate italiane e internazionali, con un significativo ruolo attribuito agli amministratori indipendenti. 
    </p>
<p>
      Ai sensi del Nuovo Patto Parasociale è previsto che i comitati interni della Società siano composti come segue:
    </p>
<p>
      (i)       Comitato Controllo Interno e Rischi, composto da 3 amministratori indipendenti, di cui: (a) 1 designato da CNRC (il Presidente), (b) 1 designato da MTP e (c) 1 designato tra gli Amministratori Nominati Congiuntamente;
    </p>
<p>
      (ii)      Comitato Operazioni Parti Correlate, composto da 3 amministratori indipendenti, di cui: (a) 1 designato da CNRC, (b) 1 designato da MTP e (c) 1 designato tra gli Amministratori Nominati Congiuntamente (il Presidente);
    </p>
<p>
      (iii)     Comitato Strategico, composto da 7 amministratori, di cui: (a) l’Amministratore Delegato e Vice Presidente Esecutivo di Pirelli, che sarà il presidente del Comitato Strategico e 1 amministratore designato dall’Amministratore Delegato e Vice Presidente Esecutivo di Pirelli, (b) 3 amministratori non esecutivi designati da CNRC, (c) 1
      amministratore indipendente scelto dal Presidente e (d) 1 amministratore indipendente scelto dal Presidente tra gli Amministratori Nominati Congiuntamente;
    </p>
<p>
      (iv)     Comitato Nomine e Successioni, composto da 4 amministratori, di cui: (a) l’Amministratore Delegato e Vice Presidente Esecutivo di Pirelli, che presiederà il Comitato Nomine e Successioni e 1 amministratore designato dall’Amministratore Delegato e Vice Presidente Esecutivo di Pirelli, (b) 2 amministratori designati da CNRC, tra cui il Presidente
      di Pirelli; e
    </p>
<p>
      (v)      Comitato per la Remunerazione, composto da 2 amministratori indipendenti e 1 amministratore non esecutivo, di cui: (a) 1 amministratore indipendente designato dall’Amministratore Delegato e Vice Presidente Esecutivo di Pirelli; (b) 1 amministratore non esecutivo scelto dal Presidente e (c) 1 amministratore indipendente designato da CNRC, che
      presiederà il Comitato per la Remunerazione.
    </p>
<p>
<strong>5.2 Disposizioni relative al trasferimento delle azioni Pirelli</strong>
</p>
<p>
      5.2.1 <em><u>Periodo di Lock-up</u></em>
</p>
<p>
      Ai sensi del Nuovo Patto Parasociale, le Parti si sono obbligate a non vendere, cedere, trasferire o comunque disporre in qualsiasi altro modo, in forma diretta o indiretta (fatti salvi i Trasferimenti Consentiti, come di seguito definiti):
    </p>
<blockquote>
<p>
        (i) le loro rispettive partecipazioni in Marco Polo (così come ogni diritto o strumento finanziario connesso) fino al perfezionamento della Scissione di Marco Polo;
      </p>
<p>
        (ii) le loro rispettive partecipazioni direttamente o indirettamente detenute in Pirelli (così come ogni diritto o strumento finanziario connesso) fino alla scadenza del primo anniversario decorrente dalla Data di Perfezionamento dell’IPO, <em>i.e.</em> fino alla data del 4 ottobre 2018, (fatta eccezione per LTI, che potrà trasferire, direttamente o indirettamente, per il
        tramite di Marco Polo, la propria partecipazione in Pirelli decorsi sei mesi dalla Data di Perfezionamento dell’IPO, <em>i.e.</em> fino alla data del 4 aprile 2018, ove ciò sia consentito dai contratti stipulati nel contesto dell’IPO e non arrechi pregiudizio alla Scissione di Marco Polo, fermo restando che qualsiasi provento derivante da tale vendita dovrà rimanere
        in Marco Polo fino al perfezionamento della Scissione di Marco Polo e verrà assegnato a LTI al netto di costi e oneri fiscali solo nel contesto della Scissione di Marco Polo).
      </p>
</blockquote>
<p id="_Ref489515648" name="_Ref489515648">
      5.2.2 <em><u>Trasferimenti Consentiti</u></em>
</p>
<p>
      In parziale deroga alle restrizioni di cui al precedente Paragrafo 5.2.1, le Parti avranno diritto di trasferire, in tutto o in parte, la propria rispettiva Partecipazione a una o più società controllate, controllanti ovvero sottoposte a comune controllo (“<strong>Affiliata/e</strong>”), ed inoltre SRF potrà ricevere direttamente le azioni Pirelli di spettanza.
    </p>
<p>
<strong>5.3 Durata e Risoluzione del Nuovo Patto Parasociale</strong>
</p>
<p>
      5.3.1 <em><u>Durata</u></em>
</p>
<p>
      Ferma la diversa e minore durata prevista per gli impegni di <em>lock-up</em>, di cui al precedente Paragrafo 5.2.1, le previsioni del Nuovo Patto Parasociale sopra descritte sono efficaci a partire dalla Data di Perfezionamento dell’IPO e saranno valide ed efficaci fino alla data di approvazione, da parte dell’assemblea dei soci di Pirelli, del bilancio della Società al 31
      dicembre 2019 e in ogni caso non oltre il 30 giugno 2020.
    </p>
<p>
      5.3.2 <em><u>Risoluzione Automatica</u></em>
</p>
<p>
      Fermo restando quanto precede, tutti i diritti e le prerogative attribuiti a MTP in relazione alla <em>governance</em> di Pirelli presuppongono il mantenimento da parte del dott. Marco Tronchetti Provera o dei suoi eredi di una Partecipazione, diretta o indiretta in Pirelli, non inferiore (i) al 4% del capitale sociale di Pirelli, per tutto il periodo di <em>lock-up</em> sopra descritto e,
      successivamente, (ii) al 2% del capitale sociale di Pirelli. Dette percentuali sono, in entrambi i casi, calcolate in trasparenza con riferimento al capitale sociale di Pirelli alla Data di Perfezionamento dell’IPO.
    </p>
<p>
<strong>5.4 Obblighi di indennizzo e manleva</strong>
</p>
<p>
      Per l’intera durata del Nuovo Patto Parasociale, ciascuna Parte si è impegnata a tenere indenni e manlevate le altri Parti da qualsivoglia responsabilità in cui questi ultimi dovessero incorrere in conseguenza del fatto che tale Parte abbia (i) sottoscritto, o preso parte a, direttamente o indirettamente, anche per il tramite di Affiliate o parti correlate, qualsivoglia
      accordo, anche orale avente ad oggetto le azioni Pirelli e/o (ii) fatto scattare l’obbligo di lanciare una offerta pubblica di acquisto obbligatoria sulle azioni Pirelli per ciascuna o tutte le altre Parti come conseguenza della (xx) acquisizione di azioni Pirelli o (yy) esecuzione di accordi (di voto o altro) con terze parti.
    </p>
<p>
<strong>6. Controllo</strong>
</p>
<p>
      Ai sensi dell’art. 93 del TUF, il controllo di diritto su Pirelli fa capo a, ed è esercitato da, Marco Polo, a sua volta controllata di diritto da CNRC. Inoltre il Nuovo Patto Parasociale prevede che, fatto salvo il controllo di CNRC su Pirelli e il diritto di CRNC di consolidare Pirelli, Pirelli non sarà soggetta all’esercizio di alcuna attività di direzione e
      coordinamento ai sensi degli artt. 2497 ss. del Codice Civile da parte di CRNC o di società dalla stessa controllate.
    </p>
<p>
<strong>7. Tipologia di patto parasociale</strong>
</p>
<p>
      Le pattuizioni contenute nel Nuovo Patto Parasociale rilevano ai sensi dell’art. 122, commi 1 e 5, lettera a) e b), del TUF.
    </p>
<p>
<strong>8. Organi del patto parasociale</strong>
</p>
<p>
      Non sono previsti organi del Nuovo Patto Parasociale.
    </p>
<p>
<strong>9. Penali in caso di inadempimento degli obblighi</strong>
</p>
<p>
      Non sono previste penali per il mancato adempimento degli obblighi derivanti dal Nuovo Patto Parasociale.
    </p>
<p>
<strong>10. Assenza di obblighi di deposito delle azioni</strong>
</p>
<p>
      Il Nuovo Patto Parasociale non contiene obblighi di deposito delle azioni della Società conferite al Nuovo Patto Parasociale.
    </p>
<p>
<strong>11.</strong> <strong>Ufficio del Registro delle Imprese</strong>
</p>
<p align="left">
      Il Nuovo Patto Parasociale è stato depositato in data 6 ottobre 2017 presso il Registro delle Imprese di Milano.
    </p>
<p>
      6 ottobre 2017
    </p>
<p>
<strong>[PA.10.17.1]