<html>
<head>
<title>
      EXPRIVIA SPA - GIA' AISOFTW@RE SPA - ARTIFICIAL INTELLIGENCE SOFTWARE
    </title>
<meta content="stp" name="subjectList"/>
<meta content="189447" name="linkid"/>
<meta content="EXPRIVIA SPA - GIA' AISOFTW@RE SPA - Estratto dei patti parasociali" name="Description"/>
<meta content="stpatti" name="ss_family"/>
<meta content="EXPRIVIA SPA" name="SOCIETA"/>
<meta content="stpatti" name="ss_table"/>
<meta content="2018-09-14" name="date"/>
<meta content="stpatti" name="tipo"/>
<meta content="N;prudenzi;1528716898542" name="synchro"/>
<meta content="98665" name="codconsob"/>
</head>
<body>
<p align="left">
<strong>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</strong>
</p>
<p align="center">
<strong>AISoftw@re S.p.A.</strong>
</p>
<p>
      Ai sensi dell'Art. 122 del D.Lgs. 14 Febbraio 1998 n. 58 (di seguito, anche il <strong>"TUF"</strong>) e degli Artt. 129 e segg. del Regolamento approvato con delibera Consob n. 11971 del 14 Maggio 1999 e successive modifiche, si rende nota l'esistenza di talune pattuizioni parasociali stipulate in data 30 Novembre 2004 (di seguito, anche la
      <strong>"Convenzione"</strong>) tra il <u>Professor Francesco Gardin</u>, residente in Rovigo, Via Rosmini n. 7, C.F. GRDFNC54T02H6220X (di seguito, anche il <strong>"Prof. Gardin"</strong>), ed <u>Abaco Software &amp; Consulting S.p.A.</u> (di seguito, anche "<strong>Abaco</strong>"), società con sede legale in Molfetta (BA), Lotto 2/S, Zona A.S.I.,
      Maglia E, avente capitale sociale pari ad Euro 1.000.000,00, interamente versato, C.F., P. IVA e numero di registrazione nel Registro delle Imprese di Bari 05434040720.
    </p>
<p>
<strong>1. <u>Società i cui strumenti finanziari sono oggetto della Convenzione</u></strong>
</p>
<p>
      La società i cui strumenti finanziari sono oggetto della Convenzione è AISoftw@re S.p.A., società con sede legale in Milano, Via C. Esterle 9, avente capitale sociale pari ad Euro 7.326.262,32, interamente versato, C.F., P. IVA e numero di registrazione nel Registro delle Imprese di Milano 00721090298 (di seguito, anche "<strong>AIS"</strong>).
    </p>
<p>
<strong><u>2. Strumenti finanziari oggetto della Convenzione e relativa percentuale rispetto al capitale sociale</u></strong>
</p>
<p>
      Sono conferite alla Convenzione tutte le azioni detenute dal Prof. Gardin in AIS. Alla data del 10 Dicembre 2004, il Prof. Gardin detiene n. 3.122.819 azioni ordinarie (valore nominale: Euro 0,52), rappresentanti il 22,165% del capitale sociale di AIS<sup>(1)</sup>.
    </p>
<blockquote dir="ltr" style="MARGIN-RIGHT: 0px">
<p>
<sup>(1)</sup>di cui: l'1.596% senza diritto di voto, spettante a Banca Monte dei Paschi di Siena.
      </p>
</blockquote>
<p>
<strong>3. <u>Soggetti aderenti alla Convenzione e controllo di AIS in virtù della Convenzione</u></strong>
</p>
<p>
      Aderiscono alla Convenzione, come detto, il Prof. Gardin ed Abaco. Alla data del 10 Dicembre 2004, Abaco non detiene alcuna partecipazione effettiva al capitale sociale di AIS.
    </p>
<p>
      La Convenzione non produce alcun effetto sul controllo di AIS. Tuttavia, si evidenzia come, in considerazione del fatto che nel corso di un elevato numero di Assemblee dei Soci di AIS la partecipazione detenuta dal Prof. Gardin ha rappresentato un numero di voti sufficiente per esercitare un'influenza dominante nelle Assemblee anzidette, si sia realizzato un controllo di fatto ai sensi
      degli Artt. 2359, Codice Civile, e 93, D.Lgs. 24.2.1998, n. 58.
    </p>
<p>
<strong>4. <u>Contenuto della Convenzione e durata</u></strong>
</p>
<p>
      In data 10 Novembre 2004, AIS ed Abaco hanno sottoscritto un accordo quadro relativo ad un progetto di aggregazione tra i rispettivi Gruppi societari (di seguito, anche l'"<strong>Aggregazione</strong>"). Ciò necessariamente premesso, la Convenzione prevede:
    </p>
<p>
<strong>A)</strong> l'acquisto, da parte di Abaco, di n. 1.073.451 azioni ordinarie di AIS (pari al 7,665% del capitale sociale di quest'ultima), attualmente detenute dal Prof. Gardin, verso un corrispettivo pari ad Euro 1,3 per azione. Tale acquisto è, tuttavia, subordinato:
    </p>
<p>
      A1) all'approvazione, da parte dei Consigli di Amministrazione di AIS ed Abaco, ai sensi dell'Art. 2503-<em>ter</em>, Codice Civile, <em></em>di un progetto di fusione e/o scissione propedeutico all'Aggregazione; ed:
    </p>
<p>
      A2) alla contestuale convocazione delle rispettive Assemblee straordinarie dei Soci per deliberare in merito a tale progetto, fermo restando che detta approvazione e contestuale convocazione dovranno avvenire entro e non oltre il 31 Dicembre 2004.
    </p>
<p>
      Una volta realizzatosi il trasferimento delle azioni di cui al paragrafo <strong>A)</strong> ad Abaco, quest'ultima depositerà dette azioni in un conto vincolato aperto presso una S.I.M. o società fiduciaria.
    </p>
<p>
<strong>B)</strong> la concessione di una serie di <u>opzioni "put"</u> e <u>"call"</u>, le quali, in caso di fusione o scissione di AIS, si applicheranno nei confronti delle azioni dell'entità societaria risultante dalla fusione o scissione. Tali opzioni sono disciplinate nei termini che seguono:
    </p>
<p>
      B1) <u>un'opzione di vendita</u> a favore del Prof. Gardin rispetto alla partecipazione residua dal medesimo detenuta in AIS, per n. 2.049.368 azioni ordinarie (<em>id est</em>, n. 3.122.819 - n. 1.073.451 azioni ordinarie), pari a circa il 14,5% del capitale sociale di quest'ultima (di seguito, anche le "<strong>Azioni Oggetto di Put</strong>"), da esercitarsi, su tutte o
      parte di tali azioni, nel periodo compreso tra il 30 Giugno 2005 ed il 30 Settembre 2005, verso un corrispettivo pari ad Euro 1,3 per azione;
    </p>
<p>
      B2) <u>un'opzione di acquisto</u> a favore di Abaco rispetto alle Azioni Oggetto di Put, da esercitarsi, su tutte o parte di tali azioni, nel periodo di tre mesi successivamente al 30 Settembre 2005, verso un corrispettivo pari ad Euro 1,3 per azione;
    </p>
<p>
      A garanzia dell'operatività delle summenzionate opzioni "put" e "call", le azioni potenzialmente oggetto di tali opzioni saranno <u>depositate fiduciariamente</u>, in conti vincolati, presso una S.I.M. o società fiduciaria, che agirà secondo specifici mandati per assicurare i trasferimenti derivanti dall'esercizio delle opzioni stesse;
    </p>
<p>
<strong>C)</strong> la concessione al Prof. Gardin di un ulteriore <u>diritto a riacquistare</u> tutte o parte delle azioni eventualmente cedute ad ABACO in virtù della Convenzione (di seguito, anche il <strong>"Diritto di Riacquisto"</strong>) e, pertanto, sia le azioni di cui al paragrafo <strong>A)</strong> che precede, sia le Azioni Oggetto di Put, diritto da esercitarsi
      nel periodo compreso tra il 30 Gennaio 2006 ed il 30 Gennaio 2008, verso un corrispettivo pari ad Euro 1,6 per azione (di seguito, anche il "<strong>Prezzo di Riacquisto</strong>").
    </p>
<p>
      Contestualmente all'esercizio del Diritto di Riacquisto, il Prof. Gardin ed Abaco rilasceranno congiuntamente alle S.I.M. e/o alle società fiduciarie che - come detto - detengono in deposito le azioni potenzialmente oggetto delle opzioni "put" e "call" anzidette, un mandato a vendere le azioni così riacquistate, mediante collocamento di esse sul mercato,
      fatto comunque salvo il diritto di prelazione di Abaco su tali azioni; in tale ultimo caso, l'acquisto da parte di Abaco avverrà verso il pagamento di un prezzo pari al prezzo medio delle azioni AIS rilevato sul Nuovo Mercato gestito da Borsa Italiana S.p.A. nel mese precedente alla data di esercizio di tale facoltà (di seguito, anche il "<strong>Prezzo
      Medio</strong>"), fermo restando il diritto di Abaco di compensare il pagamento del Prezzo Medio con il Prezzo di Riacquisto, corrispondendo esclusivamente la differenza tra detti Prezzo Medio e Prezzo di Riacquisto.
    </p>
<p>
<strong>D)</strong> un reciproco diritto di riacquisto ed obbligo di rivendere le azioni di cui al paragrafo <strong>A)</strong> che precede, nell'eventualità in cui le Assemblee straordinarie dei Soci deliberassero negativamente in merito all'approvazione del progetto di fusione e/o scissione propedeutico all'Aggregazione, ad un importo complessivo pari ad Euro
      2.395.486,30, fermo restando che tale reciproco diritto e obbligo di riacquistare e rivendere comporterà il venir meno di tutti gli altri diritti e obblighi nascenti dalla Convenzione non ancora esercitati e/o eseguiti.
    </p>
<p>
      A garanzia di tali reciproci diritti ed obblighi, vale il deposito in un conto vincolato di tali azioni, come illustrato nell'ultimo capoverso del paragrafo <strong>A)</strong> che precede;
    </p>
<p>
<strong>E)</strong> le seguenti pattuizioni, strumentali al raggiungimento della <u>continuità gestionale</u> di AIS ed alla <u>realizzazione dell'Aggregazione</u>:
    </p>
<p>
      E1) <strong></strong>Abaco si impegna a far tutto quanto nelle proprie legittime possibilità per far sì che il Prof. Gardin permanga, sino alla data di approvazione del Bilancio al 31 Dicembre 2007, nella sua <u>carica di Presidente del Consiglio di Amministrazione</u> di AIS, ovvero assuma tale carica nell'eventuale nuova società che dovesse risultare all'esito
      dell'Aggregazione (di seguito, anche la "<strong>Nuova Società Post Aggregazione</strong>"), facendo altresì tutto quanto nelle proprie legittime possibilità per far sì che l'emolumento spettante al Prof. Gardin sia pari all'emolumento percepito per tale carica nel corrente anno 2004, quale compenso annuo per la carica di membro del Consiglio di
      Amministrazione, Presidente dello stesso;
    </p>
<p>
      E2) contestualmente, il Prof. Gardin si impegna ad accettare <u>l'eventuale nomina a Presidente del Consiglio di Amministrazione</u> della eventuale Nuova Società Post Aggregazione ed a svolgere tale carica nell'interesse di detta società sino all'approvazione del Bilancio al 31 Dicembre 2007;
    </p>
<p>
      E3) il Prof. Gardin, quale azionista di AIS, si impegna a cooperare con Abaco per la migliore e più rapida riuscita del progetto di Aggregazione, nonché <u>ad esprimere voto favorevole</u> in merito al progetto di Aggregazione nell'ambito dell'Assemblea straordinaria dei Soci di AIS;
    </p>
<p>
<strong>5. <u>Altre Pattuizioni</u></strong>
</p>
<p>
      Il Prof. Gardin ed Abaco hanno, inoltre, previsto:
    </p>
<p>
<strong>A)</strong> che l'intera Convenzione si intenderà risolta per mutuo consenso qualora i Consigli di Amministrazione di AIS ed Abaco non approvassero, entro il 31 Dicembre 2004, il progetto di fusione e/o scissione propedeutico all'Aggregazione e non si procedesse alla contestuale convocazione delle rispettive Assemblee straordinarie dei Soci che deliberino in merito a
      tale progetto;
    </p>
<p>
<strong>B)</strong> la facoltà di Abaco, ai sensi e per gli effetti di cui agli Artt. 1401 e seguenti, Codice Civile, di nominare un terzo soggetto tra uno o più degli attuali azionisti di Abaco che assuma i diritti e gli obblighi nascenti in capo ad essa dalla Convenzione.
    </p>
<p>
<strong>6) <u>Soggetto presso il quale sono depositate le azioni</u></strong>
</p>
<p>
      Come illustrato nel paragrafo 4) che precede, a garanzia dell'operatività delle anzidette opzioni "put" e "call", nonché dei diritti di riacquisto ed obblighi di rivendere come innanzi illustrati, le azioni potenzialmente oggetto di tali opzioni, così come dei diritti di riacquisto ed obblighi di rivendere, saranno depositate fiduciariamente, in conti
      vincolati, presso una S.I.M. o società fiduciaria, che agirà secondo specifici mandati per assicurare i trasferimenti derivanti dall'esercizio delle opzioni stesse. Al momento, tale S.I.M. o società fiduciaria non è stata ancora individuata dalle parti che hanno sottoscritto la Convenzione.
    </p>
<p>
<strong>7) <u>Natura delle pattuizioni parasociali</u></strong>
</p>
<p>
      Le pattuizioni parasociali contenute nella Convenzione sono inquadrabili nella fattispecie dell'Art. 122, comma 5, lett. b), lett. c) e - per quanto detto nel paragrafo 3) che precede - lett. d), TUF.
    </p>
<p>
<strong>8) <u>Clausola penale</u></strong>
</p>
<p>
      Nell'ambito delle pattuizioni di cui al paragrafo 4(E) che precede, la Convenzione prevede che, laddove Abaco non ritenesse di nominare o mantenere (o rinominare nel caso in cui il Consiglio di Amministrazione dovesse decadere per qualsiasi ragione) nella carica di Presidente, il Prof. Gardin sino al termine summenzionato (<em>id est</em>, sino all'approvazione del Bilancio al 31
      Dicembre 2007), quest'ultimo avrà diritto di ricevere, alle scadenze previste nell'atto di nomina, l'ammontare globale dei suoi emolumenti come sopra quantificati (cfr. il paragrafo 4E1 che precede) a titolo di penale, salvo il risarcimento dell'eventuale danno ulteriore.
    </p>
<p>
<strong>9)</strong> <strong><u>Ufficio del Registro delle Imprese</u></strong>
</p>
<p>
      Le pattuizioni parasociali stipulate dal Prof. Gardin e da Abaco verranno depositate presso il Registro delle Imprese di Milano nei termini di legge.
    </p>
<p>
      Il presente Estratto costituisce una sintesi di tali pattuizioni ai soli fini della pubblicazione di legge. Ad ogni effetto, ha valore esclusivamente il testo integrale delle pattuizioni depositate e comunicate.
    </p>
<p>
      La presente comunicazione viene effettuata dal Prof. Gardin anche per conto di Abaco.
    </p>
<p>
      10 Dicembre 2004
    </p>
<p>
<strong>[AR.1.04.1]