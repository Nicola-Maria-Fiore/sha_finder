<html>
<head>
<title>
      MERIDIANA FLY SPA (già EUROFLY SPA) - Estratto dei patti parasociali
    </title>
<meta content="stp" name="subjectList"/>
<meta content="278287" name="linkid"/>
<meta content="MERIDIANA FLY SPA (già EUROFLY SPA) - Estratto dei patti parasociali" name="Description"/>
<meta content="stpatti" name="ss_family"/>
<meta content="MERIDIANA FLY SPA" name="societa"/>
<meta content="stpatti" name="ss_table"/>
<meta content="2013-02-16" name="date"/>
<meta content="stpatti" name="tipo"/>
<meta content="N;paladini;1361376277644" name="synchro"/>
<meta content="92789" name="codconsob"/>
</head>
<body>
<p align="left">
<b>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</b>
</p>
<p align="center">
<b>EUROFLY S.P.A.</b>
</p>
<p>
      Si rende noto che in data 14 settembre 2005, Spinnaker Luxembourg S.A., con sede in Avenue Monterey 23, L-2086, Lussemburgo (<b>"Spinnaker"</b>), il signor Augusto Angioletti, (il <b>"Signor Angioletti"</b>) e Singins Consultadoria Economica e Marketing Lda, con sede in Rua da Alfàndega 13, 9000-059 Funchal (<b>"Singins"</b>), società di Madeira
      interamente controllata dal Signor Angioletti, hanno stipulato un contratto di compravendita in esecuzione del quale in data in data 15 settembre 2005 Singins ha acquistato da Spinnaker n. 368.312 azioni di Eurofly S.p.A., con sede in Milano, Via Ettore Bugatti 15, le cui azioni, a partire dal 21 dicembre 2005, sono quotate sul Mercato Telematico Azionario organizzato e gestito da Borsa
      Italiana S.p.A.. In attuazione di talune disposizioni del predetto contratto, in data 19 dicembre 2005 Spinnaker e Singins hanno stipulato un ulteriore accordo in base al quale Singins ha assunto gli impegni di lock up descritti al successivo Paragrafo 3, punto (iii).
    </p>
<p>
      Di seguito viene riprodotto, in sintesi, il contenuto delle pattuizioni del suddetto contratto di compravendita e del relativo accordo attuativo che si ritengono avere rilevanza parasociale, ai sensi dell'art. 122 del D.lgs. 58/1998 e degli artt. 129 ss. del Regolamento Consob 11971/1999 e sue successive modificazioni e integrazioni.
    </p>
<p>
<b>1. Società i cui strumenti finanziari sono oggetto del patto</b>
</p>
<p>
      Le pattuizioni contenute nel suddetto contratto di compravendita e nel relativo accordo integrativo hanno ad oggetto azioni di Eurofly S.p.A., con sede in Milano, Via Ettore Bugatti 15, capitale sociale di Euro 12.965.302 rappresentato da n. 12.965.302 azioni ordinarie del valore nominale di Euro 1 ciascuna (la <b>"Società"</b>).
    </p>
<p>
<b>2. Soggetti aderenti al patto e numero di azioni interessate dal patto</b>
</p>
<p>
      Le pattuizioni contenute nel suddetto contratto di compravendita e nel relativo accordo integrativo riguardano i seguenti soggetti e le seguenti partecipazioni rispettivamente detenute nel capitale sociale della Società.
    </p>
<table border="1" cellpadding="0" cellspacing="0" class="basicTable" width="100%">
<tbody>
<tr>
<td valign="top" width="25%">
<b>Azionisti</b>
</td>
<td align="middle" valign="top" width="25%">
<b>N. azioni detenute</b>
</td>
<td align="middle" valign="top" width="25%">
<b>% sul totale azioni vincolate</b>
</td>
<td align="middle" valign="top" width="25%">
<b>% sul totale capitale di Eurofly alla data di inizio delle negoziazioni</b>
</td>
</tr>
<tr>
<td valign="top" width="25%">
            Spinnaker
          </td>
<td valign="top" width="25%">
<p align="right">
              5.898.610
            </p>
</td>
<td valign="top" width="25%">
<p align="right">
              89,85%
            </p>
</td>
<td valign="top" width="25%">
<p align="right">
              45,50%
            </p>
</td>
</tr>
<tr>
<td valign="top" width="25%">
            Singins
          </td>
<td valign="top" width="25%">
<p align="right">
              666.692
            </p>
</td>
<td valign="top" width="25%">
<p align="right">
              10,15%
            </p>
</td>
<td valign="top" width="25%">
<p align="right">
              5,14%
            </p>
</td>
</tr>
<tr>
<td valign="top" width="25%">
            Totale
          </td>
<td valign="top" width="25%">
<p align="right">
              6.565.302
            </p>
</td>
<td valign="top" width="25%">
<p align="right">
              100%
            </p>
</td>
<td valign="top" width="25%">
<p align="right">
              50,64%
            </p>
</td>
</tr>
</tbody>
</table>
     <br/>
<br/>
<p>
      Nessuna delle parti del contratto di compravendita e del relativo accordo integrativo esercita il controllo della Società in virtù dei medesimi.
    </p>
<p>
<b>3. Contenuto del patto</b>
</p>
<p>
      Le pattuizioni contenute nel suddetto contratto di compravendita e nel relativo accordo integrativo aventi natura parasociale in sintesi prevedono:
    </p>
<p>
      (i) l'impegno di Spinnaker a votare nelle assemblee della Società affinché il Signor Angioletti sia nominato consigliere di amministrazione della Società per un ulteriore mandato triennale e, quindi, sino all'approvazione del bilancio della Società relativo all'esercizio 2008;
    </p>
<p>
      (ii) l'impegno di Spinnaker ad operare al meglio delle proprie capacità e possibilità affinchè il consiglio di amministrazione della Società nomini il Signor Angioletti Amministratore Delegato della Società e attribuisca allo stesso poteri gestionali e di rappresentanza non inferiori a quelli attualmente attribuiti, fermo che i suddetti poteri dovranno comunque
      essere in linea con la normativa societaria e regolamentare applicabile alle società quotate, nonchè un compenso annuo composto da una parte fissa e da una parte variabile;
    </p>
<p>
      (iii) un impegno di lock up di Singins sulle azioni della Società nella sua titolarità avente durata sino alla sottoscrizione da parte di Spinnaker con i Joint Global Coordinators degli impegni di lock up nell'ambito dell'offerta pubblica di vendita e sottoscrizione finalizzata alla quotazione delle azioni della Società sul Mercato Telematico Azionario organizzato e
      gestito da Borsa Italiana S.p.A.. Il contratto di compravendita più volte richiamato prevedeva inoltre l'impegno di Singins, successivamente alla sottoscrizione dei predetti impegni di lock up da parte di Spinnaker, di sottoscrivere con quest'ultima (e con ogni altro soggetto indicato da Spinnaker) nuovi impegni di lock up sulle azioni della Società nella titolarità
      di Singins aventi contenuto identico o, comunque equipollente, a quelli assunti da Spinnaker nei confronti dei Joint Global Coordinators. In attuazione di quanto sopra, il 19 dicembre 2005 Singings si é impegnata nei confronti di Spinnaker a non effettuare, senza il preventivo consenso scritto di quest’ultima (consenso che non potrà essere irragionevolmente negato),
      operazioni di vendita o atti di disposizione che abbiano per oggetto o per effetto, anche indirettamente, l’attribuzione o il trasferimento a terzi di diritti sulle azioni di Eurofly di proprietà di Singins (le "<b>Azioni</b>"), ovvero operazioni di prestito titoli, ovvero altre operazioni finanziarie che attribuiscano a terzi il diritto di acquistare e/o sottoscrivere
      azioni di Eurofly, di scambiare strumenti finanziari con azioni di Eurofly, e/o di convertire strumenti finanziari in azioni di Eurofly (il "<b>Lock Up</b>"). Per un periodo di 365 giorni a partire dal 21 dicembre 2005, il Lock Up si applica al 100% delle Azioni; dalla scadenza di detto temine, e sino a quando saranno trascorsi 18 mesi dal 21 dicembre 2005, il Lock Up si applica
      solo all’80% delle Azioni; dopo 18 mesi dal 21 dicembre 2005, il Lock Up sulle Azioni cessa di avere applicazione. Il Lock Up non si applica ove gli atti di trasferimento o di disposizione delle Azioni avvengano in favore di società che Singings controlla ai sensi dell’art. 2359 C.C., purché queste ultime assumano impegni equivalenti a quelli che gravano su Singings in
      forza del Lock-Up;
    </p>
<p>
      (iv) un impegno di lock up del Signor Angioletti sulla partecipazione da quest'ultimo detenuta in Singins della durata di 24 mesi dalla data in cui abbiano avuto inizio le negoziazioni delle azioni della Società sul Mercato Telematico Azionario organizzato e gestito da Borsa Italiana S.p.A.;
    </p>
<p>
      (v) la concessione a favore di Singins di un'opzione put sulle Azioni nella sua titolarità esercitabile nei confronti di Spinnaker, a pena di decadenza, il giorno successivo a ciascuna delle scadenze previste dagli impegni di lock up di cui al precedente punto (iii) per il numero di Azioni non più assoggettate al vincolo di lock up. La suddetta opzione potrà essere
      liquidata, a discrezione di Spinnaker, con modalità c.d. <i>cash settlement</i> (ossia mediante liquidazione per contanti di un importo per azione pari alla differenza tra il prezzo pattuito in caso di esercizio dell'opzione put e il prezzo ufficiale di borsa delle azioni Eurofly del giorno di esercizio dell'opzione put). L'opzione put in questione decadrà
      automaticamente, e non potrà quindi essere esercitata da Singins, qualora, prima che siano decorsi 24 mesi dalla data di inizio delle negoziazioni delle azioni della Società sul Mercato Telematico Azionario organizzato e gestito da Borsa Italiana S.p.A., il Signor Angioletti rassegni le dimissioni dalla carica di consigliere, decada dalla predetta carica per una delle ipotesi
      contemplate dall'art. 2382 cod. civ., sia revocato per giusta causa, ovvero si sia reso inadempiente agli impegni di <i>lock up</i> di cui al precedente punto (iv);
    </p>
<p>
      (vi) la concessione a favore di Spinnaker di un'opzione call sulle Azioni nella titolarità di Singins esercitabile da Spinnaker solo nell'ipotesi in cui il Signor Angioletti venga revocato per giusta causa dalla carica di consigliere di amministrazione di Eurofly;
    </p>
<p>
<b>4. Durata</b>
</p>
<p>
      Le pattuizioni sopra descritte avranno durata sino alla scadenza del terzo anniversario successivo alla data in cui abbiano avuto inizio le negoziazioni delle azioni della Società sul Mercato Telematico Azionario organizzato e gestito da Borsa Italiana S.p.A..
    </p>
<p>
<b>5. Soggetto presso il quale sono depositati gli strumenti finanziari</b>
</p>
<p>
      Le n. 666.692 azioni della Società, detenute da Singins Lda, sono attualmente depositate in custodia ed amministrazione presso Banca Profilo S.p.A., con sede Milano, Corso Italia 49.
    </p>
<p>
<b>6. Legge regolatrice e foro competente</b>
</p>
<p>
      Il contratto di compravendita e il relativo accordo integrativo sono retti dalla legge italiana. Eventuali controversie saranno devolute alla competenza esclusiva del Tribunale di Milano.
    </p>
<p>
<b>7. Deposito</b>
</p>
<p>
      Le convenzioni di contenuto parasociale contenute nell'accordo di compravendita del 14 settembre 2005 e il relativo accordo attuativo del 19 dicembre 2005 sono stati depositati presso l'Ufficio del Registro delle Imprese di Milano in data 22 dicembre 2005.
    </p>
<p>
      24 dicembre 2005
    </p>
<p>
<b>[EJ.1.05.1]