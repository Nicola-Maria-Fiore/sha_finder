<html>
<head>
<title>
      ANSALDO STS SPA - Estratto dei patti parasociali
    </title>
<meta content="stp" name="subjectList"/>
<meta content="658938" name="linkid"/>
<meta content="ANSALDO STS SPA - Estratto dei patti parasociali" name="Description"/>
<meta content="stpatti" name="ss_family"/>
<meta content="ASTALDI SPA" name="societa"/>
<meta content="stpatti" name="ss_table"/>
<meta content="2015-11-07" name="date"/>
<meta content="stpatti" name="tipo"/>
<meta content="N;rallo;1446028237122" name="synchro"/>
<meta content="135213" name="codconsob"/>
</head>
<body>
<p align="left">
<b>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</b>
</p>
<p align="center">
<b><strong>ANSALDO STS S.P.A.</strong></b>
</p>
<p align="justify">
      Ai sensi dell'art. 122 del TUF e delle applicabili disposizioni del RE, si rende noto, per quanto occorrer possa, quanto segue.
    </p>
<p align="justify">
<b>Premessa</b>
</p>
<p align="justify">
      In data 24 febbraio 2015, Hitachi Ltd., società di diritto giapponese, con sede legale in Nihon Seimei Marunouchi Building, 6-6, Marunouchi 1-chome, Chiyoda-ku, Tokyo 101-8280, Giappone, con capitale sociale pari a 458.790.000.000,00 JPY ("<b>Hitachi</b>") e Finmeccanica S.p.A. società di diritto italiano con sede legale in Piazza Monte Grappa n. 4, 00195 Roma, Italia,
      capitale sociale pari a 2.543.861.738,00 Euro, iscritta al Registro delle Imprese di Roma al n. 00401990585 ("<b>Finmeccanica</b>") hanno sottoscritto un contratto di compravendita di azioni (il "<b>Contratto</b>") per l’acquisto da parte di Hitachi di tutte le azioni possedute da Finmeccanica in Ansaldo STS S.p.A. ("<b>Ansaldo STS</b>" o la
      "<b>Società</b>"), rappresentative del 40% circa del capitale sociale della stessa (l’ "<b>Operazione</b>").
    </p>
<p align="justify">
      L’esecuzione della compravendita delle azioni Ansaldo STS prevista dal Contratto (il "<b>Closing</b>") è soggetta al preventivo rilascio delle necessarie autorizzazioni antitrust, e ad altre condizioni sospensive tipiche per questo genere di operazioni. Il Closing avverrà contestualmente al perfezionamento della cessione dell’azienda di Ansaldo Breda S.p.A.
      in favore del gruppo Hitachi.
    </p>
<p align="justify">
      Il Contratto contiene tra l’altro alcune previsioni, funzionali all’esecuzione dell’Operazione, che potrebbero essere astrattamente considerate come pattuizioni aventi natura parasociale e sono pertanto prudenzialmente oggetto delle relative formalità pubblicitarie. Di seguito vengono fornite le informazioni essenziali relative a tali previsioni contenute nel
      Contratto.
    </p>
<p align="justify">
<b>1. Società i cui strumenti finanziari sono oggetto del Patto</b>
</p>
<p align="justify">
      Ansaldo STS S.p.A. società di diritto italiano con sede legale in Genova, 16151 Via Paolo Mantovani 3/5, capitale sociale pari ad Euro 100.000.000,00, suddiviso in n. 200.000.000 di azioni ordinarie di nominali Euro 0,50 ciascuna, numero delle iscrizioni nel registro delle imprese di Genova e C.F. 01371160662. Società soggetta all'attività di direzione e coordinamento da
      parte di Finmeccanica.
    </p>
<p align="justify">
<b>2. Tipologia di pattuizioni relative ad Ansaldo STS</b>
</p>
<p align="justify">
      Le pattuizioni contenute nel Contratto potrebbero essere astrattamente ricondotte a pattuizioni relative all’esercizio del diritto di voto in una società quotata.
    </p>
<p align="justify">
<b>3. Strumenti finanziari oggetto delle pattuizioni</b>
</p>
<p align="justify">
      Le pattuizioni contenute nel Contratto e descritte in questo estratto hanno ad oggetto tutte le azioni ordinarie Ansaldo STS detenute da Finmeccanica, pari a n. 80.131.081 azioni ordinarie di Ansaldo STS, rappresentanti circa il 40% del capitale sociale di Ansaldo STS.
    </p>
<p align="justify">
<b>4. Soggetti aderenti alle pattuizioni relative ad Ansaldo STS</b>
</p>
<p align="justify">
      (i) Finmeccanica, titolare di n. 80.131.081 azioni ordinarie di Ansaldo STS, rappresentanti circa il 40% del capitale sociale di Ansaldo STS (e rappresentanti il 100% delle azioni oggetto delle suddette pattuizioni) e (ii) Hitachi, che non è attualmente titolare di alcuna partecipazione in Ansaldo STS.
    </p>
<p align="justify">
      Sino al Closing, il controllo su Ansaldo STS ai sensi dell’articolo 93 TUF permarrà in capo a Finmeccanica.
    </p>
<p align="justify">
      A seguito del perfezionamento dell’Operazione oggetto del Contratto, il controllo di Ansaldo STS sarà invece acquisito da Hitachi, ai sensi dell’articolo 93 TUF.
    </p>
<p align="justify">
<b>5. Contenuto delle pattuizioni</b>
</p>
<p align="justify">
<b>A)</b> <u>Previsioni inerenti l’organo amministrativo</u>
</p>
<p align="justify">
      Alla data del Closing, Finmeccanica dovrà consegnare a Hitachi le lettere di dimissioni dalla carica di almeno cinque (5) degli amministratori di Ansaldo STS appartenenti alla lista da essa depositata nell’ultima tornata elettorale. Inoltre, Finmeccanica si è impegnata a:
    </p>
<p align="justify">
      (i) far sì che, entro due (2) giorni lavorativi dal verificarsi (o dalla rinuncia) dell’ultima condizione sospensiva apposta al Contratto o comunque rilevante per il perfezionamento dell’Operazione, Ansaldo STS pubblichi un avviso di convocazione di una assemblea degli azionisti da tenersi quaranta (40) giorni dopo (l’ "<b>Assemblea</b>"), chiamata a
      deliberare in merito alla nomina del nuovo Consiglio di Amministrazione, in conseguenza delle previste dimissioni della maggioranza degli amministratori di Ansaldo STS, in conformità alle applicabili disposizioni del TUF, di ogni normativa rilevante e dello statuto di Ansaldo STS;
    </p>
<p align="justify">
      (ii) entro il termine previsto dalle applicabili disposizioni normative e statutarie, nonché in conformità alle modalità ivi previste, depositi una lista per la nomina del Consiglio di Amministrazione contenente sei (6) candidati amministratori designati da Hitachi (la "<b>Lista Hitachi</b>");
    </p>
<p align="justify">
      (iii) nell’Assemblea da tenersi alla data del Closing, dopo aver adempiuto ad ogni obbligo e formalità previsto dal TUF e da ogni altra disposizione normativa o statutaria applicabile al fine di esercitare validamente nell’Assemblea il diritto di voto spettante alle proprie azioni, votare in favore della Lista Hitachi con tutte le azioni di sua spettanza.
    </p>
<p align="justify">
      Salvo quanto previsto ai precedenti punti (ii) e (iii), Hitachi ha il diritto di richiedere che la data del Closing, e dunque dell’Assemblea, sia posticipata al primo giorno del mese immediatamente successivo alla data prevista sub punto (i) per l’Assemblea e, in tale ipotesi, Finmeccanica si è impegnata a convocare validamente l’Assemblea in modo tale che essa si
      tenga in tale primo giorno del mese.
    </p>
<p align="justify">
<b>B)</b> <u>Previsioni inerenti l’<i>Interim Period</i></u>
</p>
<p align="justify">
      Come di prassi in questo genere di operazioni, il Contratto prevede alcune clausole di c.d. <i>interim management</i> in base alle quali, tra la data di stipulazione del Contratto e il Closing, salvo previo consenso di Hitachi, Finmeccanica si è impegnata, ad esprimere voto contrario in relazione a (i) qualsiasi eventuale proposta di deliberazione dell’assemblea straordinaria di
      Ansaldo STS, incluse quelle relative ad operazioni straordinarie (quali, ad esempio, fusioni, scissioni, aumenti di capitale, riduzioni di capitale); (ii) qualsiasi eventuale proposta di deliberazione dell’assemblea di Ansaldo STS relativa a (x) distribuzioni di dividendi o riserve o altre distribuzioni, (y) operazioni aventi ad oggetto azioni di Ansaldo STS (inclusi ogni acquisto o
      atto dispositivo di azioni proprie).
    </p>
<p align="justify">
<b>C)</b> <u>Ulteriori previsioni su base "<i>best effort</i>"</u>
</p>
<p align="justify">
      Pur non avendo assunto Finmeccanica l’obbligo di assicurare il risultato (o altrimenti di incorrere in costi, spese o altra forma di vincolo giuridicamente rilevante a tal fine) e quindi anche con l’espressa esclusione di alcun obbligo ai sensi dell’art. 1381 c.c., si ritiene, a meri fini informativi, di ricordare che durante lo stesso periodo di cui al punto B),
      Finmeccanica si è impegnata a compiere i propri migliori sforzi affinché: (i) Ansaldo STS conduca la propria attività e le proprie operazioni nei limiti della gestione ordinaria, in modo prudente e coerente con l’attività precedentemente svolta, e in linea con la buona prassi industriale ed i migliori <i>standard</i> di diligenza, in conformità alle
      applicabili disposizioni normative, in un’ottica di salvaguardia dei beni e dei rapporti giuridici (inclusi quelli inerenti l’esecuzione di lavori e gli investimenti di capitale) e non distribuisca acconti sui dividendi o realizzi altre distribuzioni, e affinché Ansaldo STS e le sue controllate rilevanti (i.e. Ansaldo STS France S.A.S., Ansaldo STS USA Inc., Ansaldo STS
      Australia PTY Ltd.) non pongano in essere una serie di attività non ordinarie indicate nel Contratto, quali a titolo esemplificativo: (i) modificare i propri atti costitutivi/statuti, (ii) approvare operazioni straordinarie, (iii) rinunciare a diritti o crediti spettanti in virtù delle associazioni temporanee di impresa di cui sono parti o recedere da tali rapporti, (iv)
      stipulare, modificare, estinguere alcun contratto con parti correlate ovvero effettuare qualsiasi pagamento in favore di parti correlate; (v) stipulare, modificare, estinguere alcun contratto con le rappresentanze sindacali e/o alcun contratto con dirigenti della società.
    </p>
<p align="justify">
<b>6. Durata e rinnovo delle pattuizioni relative ad Ansaldo STS</b>
</p>
<p align="justify">
      Il Contratto non è un patto parasociale, bensì un contratto di acquisizione di partecipazioni sociali che contiene, tra l’altro, alcune pattuizioni, funzionali all’esecuzione dell’Operazione, che potrebbero essere astrattamente considerate come pattuizioni aventi natura parasociale. Le pattuizioni in questione sono destinate ad esaurire la loro efficacia ad esito
      del loro adempimento previsto alla data del Closing. A tal riguardo, il Contratto prevede che il Closing avvenga entro il termine di 270 giorni lavorativi dalla data di sottoscrizione del Contratto, estensibile di ulteriori 60 giorni, fermo, comunque, restando il diritto delle parti di definire un diverso termine anche successivo. Non sono previste clausole di rinnovo di tali previsioni.
    </p>
<p align="justify">
      Alla luce di quanto sopra, ove le pattuizioni in questione fossero ritenute pattuizioni di natura parasociale ai sensi dell’art. 122 del TUF, gli impegni ivi contenuti dovranno intendersi come aventi una durata pari al suddetto termine previsto per la data del Closing e, comunque, in ogni caso, non superiore al termine di tre anni dalla data di sottoscrizione del Contratto.
    </p>
<p align="justify">
<b>7. Deposito del Patto</b>
</p>
<p align="justify">
      Le pattuizioni relative ad Ansaldo STS di cui al Contratto sono state depositate presso l'Ufficio del Registro delle Imprese di Genova in data odierna.
    </p>
<p align="justify">
<b>8. Ulteriori informazioni</b>
</p>
<p align="justify">
      Il Contratto non prevede l’istituzione di alcun organo del patto parasociale.
    </p>
<p align="justify">
      Il Contratto non contiene obblighi di deposito delle azioni.
    </p>
<p align="center">
      ***
    </p>
<p align="justify">
      La presente comunicazione è effettuata congiuntamente da Hitachi e Finmeccanica.
    </p>
<p align="justify">
      Il presente estratto è disponibile sul sito internet <a href="http://www.ansaldo-sts.com"><u><font color="#0066cc">www.ansaldo-sts.com</font></u></a>.
    </p>
<p>
      28 febbraio 2015
    </p>
<p>
<strong>[AAF.1.15.1]