<html>
<head>
<title>
      GRUPPO CERAMICHE RICCHETTI SPA - Estratto del patto parasociale
    </title>
<meta content="stp" name="subjectList"/>
<meta content="737095" name="linkid"/>
<meta content="GRUPPO CERAMICHE RICCHETTI SPA - Estratto del patto parasociale" name="Description"/>
<meta content="stpatti" name="ss_family"/>
<meta content="GRUPPO CERAMICHE RICCHETTI SPA" name="societa"/>
<meta content="stpatti" name="ss_table"/>
<meta content="2019-01-02" name="date"/>
<meta content="stpatti" name="tipo"/>
<meta content="N;prudenzi;1510661250218" name="synchro"/>
<meta content="142750" name="codconsob"/>
</head>
<body>
<p>
<font size="3"><strong>Patto parasociale relativo a Gruppo Ceramiche Ricchetti S.p.A. – Informazioni essenziali ai sensi dell’art. 122 del D.Lgs. 58/1998 e dell’art. 130 del Regolamento Consob n. 11971/1999</strong></font>
</p>
<p align="justify">
<font size="3"><strong>Ai sensi dell’art. 122 del D.Lgs. 58/1998 (il "TUF") e dell’art. 130 del Regolamento Consob n. 11971/1999 ("Regolamento Consob"), si rende noto quanto segue.</strong></font>
</p>
<p align="justify">
<font size="3"><strong>1.</strong> <u><strong>Premessa</strong></u></font>
</p>
<p align="justify">
<font size="3">In data 10 agosto 2018 (la "<strong>Data dell’Accordo</strong>"), Fincisa S.p.A. ("<strong>Fincisa</strong>") e Ceramiche Industriali di Sassuolo e Fiorano S.p.A. ("<strong>CIS</strong>") – società controllate dagli eredi di Oscar Zannoni (i signori Loredana Panzani, Anna Zannoni e Andrea Zannoni, congiuntamente, gli
      "<strong>Eredi Zannoni</strong>"), e titolari di una partecipazione complessiva pari al 62,414% del capitale sociale di Gruppo Ceramiche Ricchetti S.p.A. ("<strong>GCR</strong>" e la "<strong>Società</strong>") – hanno sottoscritto con QuattroR SGR S.p.A. – società di gestione del FIA italiano mobiliare riservato di tipo chiuso denominato
      "Fondo QuattroR" – un accordo di investimento (l’"<strong>Accordo</strong>") relativo a un’operazione di investimento in GCR finalizzata all’acquisizione del controllo della Società e ad una sua valorizzazione di medio-lungo termine, contenente alcune pattuizioni parasociali rilevanti ai sensi dell’art. 122 TUF oggetto di separata
      pubblicazione a norma di legge.</font>
</p>
<p align="justify">
<font size="3">In base all’Accordo è previsto che le parti costituiscano un apposito veicolo societario ("<strong>NewCo</strong>") in favore del quale saranno conferite, tra l’altro, le complessive n. 51.076.730 azioni ordinarie GCR, pari al 62,414% del capitale sociale, attualmente detenute da Fincisa e CIS (la "<strong>Partecipazione di Controllo in
      GCR</strong>"), ad un prezzo per ciascuna azione ordinaria GCR pari ad Euro 0,215 (il "<strong>Prezzo Per Azione</strong>"). A seguito dell’acquisto della Partecipazione di Controllo e del compimento delle attività previste nell’Accordo:</font>
</p>
<p align="justify">
<font size="3"><i>(a)</i> NewCo sarà controllata da QuattroR e partecipata da Fincisa e CIS, che manterranno, pertanto, un investimento indiretto di minoranza in GCR;</font>
</p>
<p align="justify">
<font size="3"><i>(b)</i> NewCo promuoverà un’offerta pubblica di acquisto obbligatoria (l’"<strong>OPA</strong>") ai sensi degli artt. 102, 106 e 109 TUF sulla totalità delle restanti azioni ordinarie GCR in circolazione ad un prezzo per singola azione GCR pari al Prezzo Per Azione.</font>
</p>
<p align="justify">
<font size="3">(c) L’esecuzione dell’Accordo è sospensivamente condizionata all’avveramento al più tardi entro il 31 dicembre 2018 di un insieme di condizioni, tra le quali: <i>(a)</i> la circostanza che non sorga a carico di NewCo (e dei soggetti che agiscano in concerto con la stessa) l’obbligo di promuovere l’OPA ad un prezzo per singola azione GCR
      superiore al Prezzo Per Azione; e <i>(b)</i> la definizione del Piano e l’attestazione del medesimo ai sensi dell’art. 67, comma 3, lett. d), R.D. 267/1942, nonché la sottoscrizione tra GCR e gli istituti di credito finanziatori della medesima di un accordo di risanamento funzionale al riequilibrio economico-finanziario e alla ristrutturazione del debito bancario del gruppo
      facente capo a GCR. Per maggiori informazioni sull’Accordo si rinvia al comunicato stampa congiunto delle Parti diffuso da GCR per conto delle medesime alla Data dell’Accordo.</font>
</p>
<p align="justify">
<font size="3">(d) L’Accordo prevede inoltre la futura stipulazione di un patto parasociale tra QuattroR, da una parte, e Fincisa e CIS (congiuntamente i "<strong>Soci di Minoranza</strong>" e, insieme a QuattroR, le "<strong>Parti</strong>" o gli "<strong>Aderenti</strong>") dall’altra parte, i cui termini generali sono stati definiti
      nell’Accordo medesimo e le cui pattuizioni parasociali rilevanti ai sensi dell’art. 122 TUF (il "<strong>Patto</strong>") sono oggetto delle presenti informazioni essenziali pubblicate a norma dell’art. 130 Regolamento Consob. Si prevede che la sottoscrizione del Patto avvenga alla data di esecuzione dell’Accordo.</font>
</p>
<p align="justify">
<font size="3"><strong>2. <u>Tipo di patto parasociale</u></strong></font>
</p>
<p>
<font size="3">Le pattuizioni parasociali contenute nel Patto, riprodotte in sintesi al punto 5 che segue, sono riconducibili a pattuizioni parasociali rilevanti a norma dell’art. 122, comma 1 e comma 5, lett. b), TUF.</font>
</p>
<p>
<font size="3"><strong>3. <u>Società i cui strumenti finanziari sono oggetto delle pattuizioni parasociali</u></strong></font>
</p>
<p align="justify">
<font size="3">Le pattuizioni parasociali contenute nel Patto hanno a oggetto le partecipazioni che saranno detenute dagli Aderenti in NewCo (società non ancora costituita) come precisato al punto 4 che segue.</font>
</p>
<p align="justify">
<font size="3"><strong>4. <u>Soggetti aderenti al Patto e strumenti finanziari dagli stessi detenuti</u></strong></font>
</p>
<p align="justify">
<font size="3">Le pattuizioni parasociali vincolano gli Aderenti e quindi:</font>
</p>
<p align="justify">
<font size="3"><u><strong>Fincisa S.p.A.</strong></u><strong>:</strong> sede legale in Modena, Strada delle Fornaci n. 20, numero di iscrizione al Registro delle Imprese di Modena e C.F. 00162150361 e P.IVA. 01312200361, capitale sociale di Euro 29.070.561,00, rappresentato da n. 29.070.561 azioni ordinarie del valore nominale di Euro 1,00. Gli Eredi Zannoni esercitano il controllo
      indiretto su Fincisa.</font>
</p>
<p align="justify">
<font size="3"><u><strong>Ceramiche Industriali di Sassuolo e Fiorano S.p.A.</strong></u><strong>:</strong> sede legale in Modena, Strada delle Fornaci n. 20, numero di iscrizione al Registro delle Imprese di Modena e C.F. 01688660354 e P.IVA. 02661210365, capitale sociale di Euro 208.000,00, rappresentato da n. 208.000 azioni ordinarie del valore nominale di Euro 1,00. Gli Eredi Zannoni
      esercitano il controllo indiretto su CIS.</font>
</p>
<p align="justify">
<font size="3"><u><strong>QuattroR SGR S.p.A.</strong></u><strong>:</strong> società di gestione del risparmio, sede in Milano, Via Borgonuovo n. 14, iscritta nel Registro delle Imprese di Milano al n. 09607150969 e all’albo delle società di gestione del risparmio tenuto dalla Banca d’Italia al n. 2101707 della sezione "<i>Gestori di FIA</i>", nella propria
      qualità di società di gestione del FIA italiano mobiliare riservato di tipo chiuso denominato "<i>Fondo QuattroR</i>".</font>
</p>
<p align="justify">
<font size="3">Successivamente all’esecuzione dell’Accordo, alla data di sottoscrizione del Patto: (a) NewCo sarà controllata da QuattroR con una partecipazione pari a circa il 65,80% del capitale sociale di NewCo (la "<strong>Partecipazione di Maggioranza</strong>") e deterrà la Partecipazione di Controllo in GCR; (b) il restante capitale sociale di NewCo,
      pari a circa il 34,20%, sarà posseduto dai Soci di Minoranza (la "<strong>Partecipazione di Minoranza</strong>"). Gli Aderenti vincoleranno nel Patto la Partecipazione di Maggioranza e la Partecipazione di Minoranza e tutte le ulteriori partecipazioni (anche indirette) nel capitale di NewCo dalle stesse acquisite durante la vigenza del Patto medesimo (le
      "<strong>Partecipazioni Sindacate</strong>").</font>
</p>
<p align="justify">
<font size="3"><strong>5. <u>Pattuizioni parasociali contenute nel Patto</u></strong></font>
</p>
<p align="justify">
<font size="3"><i><strong>5.1 Governance di NewCo e di GCR</strong></i></font>
</p>
<p align="justify">
<font size="3"><strong>5.1.1 <u>Consiglio di amministrazione di NewCo</u></strong></font>
</p>
<p align="justify">
<font size="3">NewCo sarà amministrata da un consiglio di amministrazione composto da 5 membri, di cui almeno 2 amministratori, incluso il Presidente, nominati su designazione dei Soci di Minoranza.</font>
</p>
<p align="justify">
<font size="3"><strong>5.1.2 <u>Consiglio di amministrazione di GCR</u></strong></font>
</p>
<p align="justify">
<font size="3">In caso di <i>delisting</i>, GCR sarà amministrata da un consiglio di amministrazione composto da 7 membri: 5 amministratori saranno nominati fra i soggetti designati da QuattroR, fra cui, fino a quando ricoprirà la carica di amministratore, il dott. Maurizio Piglione; 2 amministratori, incluso il Presidente, saranno nominati fra i soggetti designati dai Soci di
      Minoranza.</font>
</p>
<p align="justify">
<font size="3">In caso di mancato perfezionamento del <i>delisting</i>, GCR sarà amministrata da un consiglio di amministrazione e QuattroR avrà diritto a designare la maggioranza dei relativi componenti, fra cui, fino a quando ricoprirà la carica di amministratore, il dott. Maurizio Piglione, fermo restando il diritto dei Soci di Minoranza di designare due amministratori
      (incluso il Presidente).</font>
</p>
<p align="justify">
<font size="3">Le Parti faranno in modo che Maurizio Piglione e Matteo Davoli ricoprano, rispettivamente, la carica di amministratore delegato e direttore generale di GCR per tutta la durata del Patto.</font>
</p>
<p align="justify">
<font size="3"><strong>5.1.3</strong> <u><strong>Deliberazioni dei consigli di amministrazione di NewCo e di GCR</strong></u></font>
</p>
<p align="justify">
<font size="3">Le riunioni dei consigli di amministrazione di NewCo e/o GCR (a seconda del caso) saranno validamente costituite e delibereranno con le maggioranze previste dalla legge.</font>
</p>
<p align="justify">
<font size="3">In parziale deroga a quanto precede, le delibere sulle materie di seguito elencate – che resteranno di esclusiva competenza collegiale del consiglio di amministrazione di NewCo e/o GCR (a seconda del caso) e non potranno formare oggetto di delega ad amministratori, o di mandato speciale, con o senza rappresentanza, a soggetti terzi – saranno validamente adottate
      con il voto favorevole di almeno 1 amministratore designato dai Soci di Minoranza: <i>(a)</i> trasferimenti (a qualsiasi titolo e/o con qualsivoglia modalità ivi inclusi, a mero titolo esemplificativo, acquisizioni, cessioni, conferimenti e cessioni di partecipazioni, scorpori, fusioni e scissioni <i>ex</i> artt. 2505, 2505-<i>bis</i> e 2506-<i>ter</i> c.c.) di aziende o rami
      d’azienda ed altri <i>assets</i> strategici, incluse le partecipazioni nelle società controllate, di valore superiore alle soglie che saranno individuate dalle Parti nel Patto e non previsti nel piano industriale della Società approvato con il voto favorevole di almeno 1 amministratore designato dai Soci di Minoranza; (<i>b)</i> operazioni con QuattroR e/o parti correlate di
      QuattroR ai sensi dei principi contabili internazionali (IAS n. 24); <i>(c)</i> se di competenza dell’organo amministrativo, creazione di patrimoni destinati ad uno specifico affare e stipula di finanziamenti destinati ad uno specifico affare; <i>(d)</i> con esclusivo riferimento al consiglio di amministrazione di NewCo, (A) la definizione delle istruzioni di voto e conferimento delle
      relative deleghe o procure per l’esercizio dei diritti di voto nelle assemblee di GCR aventi ad oggetto e/o all’ordine del giorno, <i>mutatis mutandis</i>, una o più Materie Assembleari Rilevanti (come <i>infra</i> definite al punto 5.1.6); e (B) al solo fine di assicurare l’effettività dei diritti dei Soci di Minoranza, la formazione delle liste per
      l’elezione dei componenti del consiglio di amministrazione e del collegio sindacale di GCR che NewCo, quale azionista della Società, depositerà, ove le stesse non siano in linea con le previsioni di cui ai punti 5.1.2 e 5.1.5.</font>
</p>
<p align="justify">
<font size="3"><strong>5.1.4 <u>Collegio sindacale di NewCo</u></strong></font>
</p>
<p align="justify">
<font size="3">Il collegio sindacale di NewCo sarà composto da 3 (tre) sindaci effettivi e 2 (due) sindaci supplenti nominati come segue: (i) 2 (due) sindaci effettivi e 1 (uno) sindaco supplente saranno nominati su designazione di QuattroR; e (ii) 1 (uno) sindaco effettivo (cui sarà attribuita la carica di Presidente del Collegio Sindacale) e 1 (uno) sindaco supplente saranno
      nominati su designazione dei Soci di Minoranza.</font>
</p>
<p align="justify">
<font size="3"><strong>5.1.5 <u>Collegio sindacale di GCR</u></strong></font>
</p>
<p align="justify">
<font size="3">In caso di <i>delisting</i>, il collegio sindacale di GCR sarà composto da 3 sindaci effettivi e 2 sindaci supplenti, di cui 1 sindaco effettivo ed 1 sindaco supplente saranno nominati su designazione dei Soci di Minoranza.</font>
</p>
<p align="justify">
<font size="3">In caso di mancato perfezionamento del <i>delisting</i>, il collegio sindacale di GCR sarà composto da 3 sindaci effettivi e 2 sindaci supplenti, di cui 1 sindaco effettivo e 1 sindaco supplente saranno nominati su designazione dei Soci di Minoranza.</font>
</p>
<p align="justify">
<font size="3"><strong>5.1.6 <u>Assemblea dei soci di NewCo</u></strong></font>
</p>
<p align="justify">
<font size="3">Le assemblee dei soci in sessione ordinaria e/o straordinaria di NewCo delibereranno, in qualsiasi convocazione, con le maggioranze previste dalla legge fatta eccezione per le delibere aventi ad oggetto ciascuna delle seguenti materie (le "<strong>Materie Assembleari Rilevanti</strong>") che sarebbero adottate il voto favorevole di tanti soci che rappresentino
      almeno 80% del capitale della medesima NewCo: <i>(a)</i> aumenti di capitale (inclusi quelli derivanti da conversione di titoli obbligazionari o strumenti finanziari) non a <i>fair market value</i> e/o con esclusione o limitazione del diritto di opzione, diversi – in ogni caso – dagli aumenti di capitale obbligatori ai sensi e nei limiti di legge; <i>(b)</i> modifiche
      all’oggetto sociale e trasformazione; <i>(c)</i> trasferimento della sede legale all’estero; <i>(d)</i> operazioni di fusione e scissione; <i>(e)</i> avvio o revoca della liquidazione volontaria, nomina dei liquidatori e determinazione dei criteri di liquidazione in caso di liquidazione volontaria, qualora NewCo non abbia previamente trasferito la propria partecipazione in GCR;
      <i>(f)</i> modifiche allo statuto che pregiudichino i diritti dei Soci di Minoranza di cui al Patto che saranno espressamente individuate in quest’ultimo.</font>
</p>
<p align="justify">
<font size="3"><i><strong>5.2 Circolazione delle Partecipazioni Sindacate</strong></i></font>
</p>
<p align="justify">
<font size="3">La circolazione delle Partecipazioni Sindacate sarà disciplinata nel rispetto dei seguenti principi, ai termini e condizioni da definirsi nel Patto:</font>
</p>
<p align="justify">
<font size="3">(1) <i>lock-up</i> triennale a carico dei Soci di Minoranza su tutta la Partecipazione di Minoranza (il "<strong>Lock-up</strong>"), fermo restando: <i>(a)</i> l’obbligo dei Soci di Minoranza di trasferire la Partecipazione di Minoranza in caso di esercizio, da parte di QuattroR, del diritto di trascinamento (<i>drag along</i>), da esercitarsi in buona fede in
      sede di <i>exit</i>; <i>(b)</i> il diritto dei Soci di Minoranza di trasferire la Partecipazione di Minoranza nell’ambito dell’esercizio del diritto di co-vendita (<i>tag-along</i>); e <i>(c)</i> il diritto dei Soci di Minoranza di trasferire la Partecipazione di Minoranza a società di capitali di diritto italiano interamente controllata dai medesimi dei Soci di Minoranza
      cedenti ed a condizione che: (i) il terzo cessionario aderisca preventivamente alle pattuizioni parasociali che saranno in essere tra le Parti; e (ii) tale trasferimento sia risolutivamente condizionato al venire meno del predetto rapporto di controllo totalitario;</font>
</p>
<p align="justify">
<font size="3">(2) scaduto il vincolo di Lock-up, i Soci di Minoranza avranno diritto di trasferire la Partecipazione di Minoranza previa offerta in prelazione della stessa a QuattroR;</font>
</p>
<p align="justify">
<font size="3">(3) QuattroR avrà diritto di strutturare e gestire autonomamente il processo di <i>exit</i> anche tramite un correlato diritto di trascinamento (<i>drag-along</i>) della Partecipazione di Minoranza, da esercitarsi in buona fede in sede di <i>exit</i>;</font>
</p>
<p align="justify">
<font size="3">(4) i Soci di Minoranza avranno un diritto di co-vendita (<i>tag-along</i>) in caso di trasferimento della Partecipazione di Maggioranza e mancato esercizio del <i>drag-along</i>.</font>
</p>
<p align="justify">
<font size="3"><strong>6. <u>Durata delle pattuizioni parasociali contenute nel Patto</u></strong></font>
</p>
<p align="justify">
<font size="3">Le pattuizioni parasociali contenute nel Patto relative alla <i>governance</i> di NewCo e/o di GCR e/o alla circolazione delle Partecipazioni Sindacate avranno una durata di 3 anni, restando comunque inteso che – in caso di perfezionamento del <i>delisting</i> di GCR – tali previsioni si intenderanno automaticamente estese e rinnovate fino al 5° anniversario
      della data di sottoscrizione del Patto; alla scadenza del predetto termine triennale o quinquennale (a seconda del caso) il Patto si rinnoverà tacitamente per periodi di 3 anni ciascuno, salvo disdetta comunicata per iscritto dalle Parti con preavviso di 3 mesi rispetto alla data di scadenza.</font>
</p>
<p align="justify">
<font size="3">Resta inteso che in caso di disdetta formulata da una o più Parti nei termini che precedono, il Patto si intenderebbe automaticamente rinnovato tra le altre Parti e che il Patto verrà comunque meno in relazione alla/e Parte/i che abbia/no cessato di detenere partecipazioni in NewCo.</font>
</p>
<p align="justify">
<font size="3"><strong>6. <u>Soggetto che esercita il controllo ai sensi dell’art. 93 TUF</u></strong></font>
</p>
<p align="justify">
<font size="3">Alla Data dell’Accordo, GCR è controllata indirettamente e di diritto dagli Eredi Zannoni. Per effetto dell’esecuzione dell’Accordo, la Società sarà controllata indirettamente, per il tramite di NewCo, da QuattroR. A seguito della sottoscrizione del Patto, QuattroR manterrà il controllo indiretto di GCR per il tramite di NewCo.</font>
</p>
<p align="justify">
<font size="3"><strong>7. <u>Deposito a Registro delle Imprese</u></strong></font>
</p>
<p align="justify">
<font size="3">Il Patto è stato depositato presso il Registro delle Imprese di Modena in data 10 agosto 2018.</font>
</p>
<p align="justify">
<font size="3"><u>Sito internet ove sono pubblicate le informazioni relative alle pattuizioni parasociali contenute nel Patto Parasociale</u></font>
</p>
<p align="justify">
<font size="3">Le informazioni essenziali relative alle pattuizioni parasociali contenute nel Patto sono pubblicate, ai sensi dell’art. 130 del Regolamento Consob, sul sito <i>internet</i> di GCR all’indirizzo www.ricchetti-group.com.</font>
</p>
<p align="justify">
<font size="3">11 agosto 2018</font>
</p>
<p align="justify">
<font size="3"><strong>[GR.1.18.1]