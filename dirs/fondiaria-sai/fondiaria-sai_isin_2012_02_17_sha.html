<html>
<head>
<title>
      FONDIARIA-SAI SPA - Estratto dei patti parasociali
    </title>
<meta content="stp" name="subjectList"/>
<meta content="483128" name="linkid"/>
<meta content="FONDIARIA-SAI SPA - Estratto dei patti parasociali" name="Description"/>
<meta content="stpatti" name="ss_family"/>
<meta content="FONDIARIA-SAI SPA " name="societa"/>
<meta content="stpatti" name="ss_table"/>
<meta content="2012-08-03" name="date"/>
<meta content="stpatti" name="tipo"/>
<meta content="N;meloni;1343722304966" name="synchro"/>
<meta content="5025" name="codconsob"/>
</head>
<body>
<p>
<strong>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</strong>
</p>
<p align="center">
<strong>FONDIARIA-SAI S.p.A.</strong>
</p>
<p>
      Ai sensi dell'art. 122 del TUF e degli artt. 127 e ss. del Regolamento, approvato con delibera Consob n. 11971 del 14 maggio 1999 (come successivamente modificata e integrata), si rende noto quanto segue.
    </p>
<p>
<strong>1. Premessa</strong>
</p>
<p>
      In data 14 febbraio 2012 (la “<strong>Data di Sottoscrizione</strong>”) (i) Sator S.p.A., società avente sede legale in Roma, alla via G. Carissimi, 41, capitale sociale di Euro 36.819.765, iscritta al Registro delle Imprese di Roma con Codice Fiscale e Numero di iscrizione 05322050963 (“<strong>Sator</strong>”) e (ii) Palladio Finanziaria S.p.A., società
      avente sede legale in Vicenza, alla via SS. Padana vs Verona, 6, capitale sociale di Euro 239.900.179, iscritta al Registro Imprese di Vicenza con Codice Fiscale e Numero di iscrizione 03402170249 (“<strong>Palladio</strong>” e, congiuntamente a Sator, i “<strong>Soci Sindacati</strong>”) hanno stipulato un patto parasociale rilevante ai sensi dell’art. 122 TUF
      (il “<strong>Patto</strong>”) avente ad oggetto azioni ordinarie detenute, alla Data di Sottoscrizione, dai Soci Sindacati in Fondiaria-SAI S.p.A. (“<strong>FonSai</strong>” o l’ “<strong>Emittente</strong>”).
    </p>
<p>
<strong>2. Società i cui strumenti finanziari sono oggetto del Patto</strong>
</p>
<p>
      Il Patto disciplina i rapporti tra i Soci Sindacati, i quali sono titolari di partecipazioni azionarie nel capitale sociale di Fondiaria SAI S.p.A., società per azioni, le cui azioni sono quotate al Mercato Telematico Azionario organizzato e gestito da Borsa Italiana S.p.A., autorizzata all'esercizio delle assicurazioni (art. 65 R.D.L. 29-4-1923 n. 966) - Iscritta alla Sez. I
      dell'Albo Imprese presso l'Isvap al n. 1.00006 - Società capogruppo del gruppo assicurativo Fondiaria-SAI, iscritto all'Albo dei gruppi assicurativi al n. 030.
    </p>
<p>
<strong>3. Strumenti finanziari oggetto del Patto</strong>
</p>
<p>
      Nel Patto sono complessivamente conferite n. 29.410.000 azioni ordinarie FonSai, rappresentative del 8,013% del capitale sociale con diritto di voto dell’Emittente.
    </p>
<p>
<strong>4. Soggetti aderenti al Patto</strong>
</p>
<p>
      Sator e Palladio detengono, direttamente o indirettamente, azioni ordinarie FonSai, rispettivamente in misura pari a n. 11.050.000 azioni ordinarie FonSai, rappresentative del 3,011% circa del capitale sociale con diritto di voto dell’Emittente e in misura pari a n. 18.360.000 azioni ordinarie FonSai, rappresentative del 5,002% circa del capitale sociale con diritto di voto
      dell’Emittente.
    </p>
<p>
      La seguente tabella indica, in modo sintetico, i soggetti aderenti al Patto e le rispettive quote di partecipazione.
    </p>
<table border="1" cellpadding="0" cellspacing="0" width="100%">
<tbody>
<tr>
<td width="19%">
<br/>
<strong>SOCIO</strong>
</td>
<td width="25%">
<p>
<strong>QUOTA DI POSSESSO RISPETTO AL TOTALE DELLE AZIONI CONFERITE</strong>
</p>
</td>
<td valign="top" width="27%">
<p>
<strong>QUOTA DI POSSESSO RISPETTO AL TOTALE DELLE AZIONI ORDINARIE RAPPRESENTATIVE DEL CAPITALE SOCIALE</strong>
</p>
</td>
<td valign="top" width="27%">
<p>
<strong>QUOTA DI POSSESSO RISPETTO AL TOTALE DELLE AZIONI RAPPRESENTATIVE DEL CAPITALE SOCIALE CON DIRITTO DI VOTO</strong>
</p>
</td>
</tr>
<tr>
<td width="19%">
<p>
              Sator S.p.A.
            </p>
</td>
<td width="25%">
<p>
              37,57%
            </p>
</td>
<td valign="top" width="27%">
<p>
              3,011%
            </p>
</td>
<td valign="top" width="27%">
<p>
              3,011%
            </p>
</td>
</tr>
<tr>
<td width="19%">
<p>
              Palladio Finanziaria S.p.A.
            </p>
</td>
<td width="25%">
<p>
              62,43%
            </p>
</td>
<td valign="top" width="27%">
<p>
              5,002%
            </p>
</td>
<td valign="top" width="27%">
<p>
              5,002%
            </p>
</td>
</tr>
<tr>
<td width="19%">
<p>
<strong>TOTALE</strong>
</p>
</td>
<td width="25%">
<p>
              100%
            </p>
</td>
<td valign="top" width="27%">
<p>
              8,013%
            </p>
</td>
<td valign="top" width="27%">
<p>
              8,013%
            </p>
</td>
</tr>
</tbody>
</table>
<br/>
<br/>
<p>
      I Soci Sindacati si sono inoltre obbligati a conferire nel Patto tutte le azioni FonSai eventualmente rivenienti da successivi ed ulteriori acquisti e a non costituire (o consentire che venga costituito) alcun vincolo su tali azioni FonSai.
    </p>
<p>
<strong>5. Controllo dell’Emittente in virtù del Patto</strong>
</p>
<p>
      In forza delle pattuizioni contenute nel Patto, nessuno dei Soci Sindacati eserciterà il controllo su FonSai.
    </p>
<p>
<strong>6. Contenuto del Patto</strong>
</p>
<p>
      Con la sottoscrizione del Patto, i Soci Sindacati hanno raggiunto un accordo finalizzato ad una valutazione congiunta delle modalità più appropriate di valorizzazione dei reciproci investimenti in FonSai, nell’ottica di contribuire al rilancio dell’Emittente e sostenere il piano di rafforzamento patrimoniale di FonSai (il “Piano”). Le disposizioni che
      regolano i rapporti tra i Soci Sindacati secondo quanto previsto dal Patto sono qui di seguito riassunte.
    </p>
<p>
      (A) <u>Natura del Patto</u>
</p>
<p>
      Il Patto prevede taluni obblighi di consultazione ai sensi dell’art. 122, comma 5, lett. a), TUF. Le pattuizioni parasociali non sono invece riconducibili ad un sindacato di voto, né ad un sindacato di blocco, a norma dell’art. 122 TUF.
    </p>
<p>
      (B) <u>Obblighi di consultazione</u>
</p>
<p>
      Per tutta la durata del Patto, i Soci Sindacati si sono impegnati a consultarsi:
    </p>
<p>
      (i) in merito all’esercizio dei diritti connessi alle rispettive partecipazioni in FonSai, fermo restando che il Patto non prevede alcuna intesa, obbligo, anche di natura preliminare, o altra modalità che configuri qualsiasi impegno alla gestione unitaria delle rispettive partecipazioni, né l’esercizio concertato dei diritti di voto nell’assemblea
      dell’Emittente;
    </p>
<p>
      (ii) ogni qualvolta, anche in relazione a decisioni riservate alla competenza del Consiglio di Amministrazione di FonSai, i Soci Sindacati lo ritengano necessario od opportuno;
    </p>
<p>
      (iii) in merito alla sottoscrizione dell’eventuale aumento di capitale funzionale al Piano, per quanto di rispettiva competenza;
    </p>
<p>
      (iv) in relazione a qualsiasi ulteriore acquisto che possa essere effettuato, direttamente o indirettamente, dai Soci Sindacati, avente ad oggetto azioni FonSai e/o i diritti di opzione rivenienti dall’aumento di capitale funzionale al Piano, nonché in relazione a iniziative di qualunque natura che possano produrre effetti sulle azioni FonSai possedute da ciascuno dei Soci
      Sindacati, facendo tutto quanto in loro potere affinché le eventuali strategie future volte a realizzare ogni acquisto di azioni FonSai siano condivise tra i Soci Sindacati.
    </p>
<p>
      (C) <u>Ulteriori impegni di natura parasociale</u>
</p>
<p>
      I Soci Sindacati si sono impegnati a valutare di comune accordo l’eventuale richiesta di adesione al Patto da parte di uno o più investitori terzi, a condizione che tali terzi dichiarino di accettare tutti i termini e condizioni del Patto. La richiesta di adesione dovrà essere accettata da Sator e Palladio.
    </p>
<p>
      I Soci Sindacati si sono impegnati a valutare l’adesione ad accordi coalizionali nella forma di patti parasociali rilevanti ai sensi dell’art. 122 del TUF (diversi dal Patto), ovvero attraverso la partecipazione ad un eventuale veicolo societario il cui capitale sociale sarà detenuto pariteticamente dai Soci Sindacati stessi (il “<strong>Veicolo</strong>”) e a:
      (i) negoziare, in buona fede, i principi sui quali sarà basata la <em>corporate governance</em> dell’eventuale Veicolo, che – al momento della costituzione – saranno riflessi nello statuto del Veicolo stesso e/o in un apposito patto parasociale; e (ii) valutare di comune accordo l’eventuale ingresso nel patto parasociale ovvero nel capitale sociale
      dell’eventuale Veicolo di uno o più investitori terzi.
    </p>
<p>
      (D) <u>Diritto di prelazione</u>
</p>
<p>
      Qualora ciascuno dei Soci Sindacati intenda trasferire, a qualsiasi titolo, le azioni FonSai (incluse le nuove azioni eventualmente rivenienti da ulteriori e successivi acquisti), avrà l’obbligo di offrirle preventivamente all’altro Socio Sindacato, secondo modalità e termini che saranno stabiliti in un’ottica di buona fede e reciproca collaborazione (il
      “<strong>Diritto di Prelazione</strong>”).
    </p>
<p>
      Il Diritto di Prelazione non si applica:
    </p>
<p>
      (i) ai trasferimenti effettuati nei confronti di società controllate e comunicati all’altro Socio Sindacato (essendo previsto che venga fornita evidenza di tale rapporto di controllo e permanendo tale controllo ai sensi dell’art. 2359, comma 1, n. 1, c.c.); e
    </p>
<p>
      (ii) al trasferimento della propria partecipazione in FonSai da Sator a Sator Private Equity Fund “A” L.P., fondo gestito da Sator Capital Limited, con sede in 14 Golden Square, Londra (Regno Unito),
    </p>
<p>
      a condizione che la società cessionaria aderisca al Patto e il Socio Sindacato cedente rimanga solidalmente responsabile per gli obblighi previsti dal Patto.
    </p>
<p>
      (E) <u>Esclusiva</u>
</p>
<p>
      I Soci Sindacati si sono impegnati, per la durata del Patto, a non stipulare o partecipare ad altri patti o accordi (che possano, ad esempio, prevedere la costituzione di veicoli societari per la gestione comune della partecipazione, ovvero a conferire le azioni FonSai in veicoli societari già esistenti), con chiunque e in qualsiasi forma conclusi, che comportino diritti e obblighi in
      contrasto con quanto previsto dal Patto.
    </p>
<p>
<strong>7. Durata del Patto</strong>
</p>
<p>
      Il Patto ha durata fino al 30 settembre 2012 e sarà rinnovabile di comune accordo tra i Soci Sindacati che, a tal fine, si consulteranno non oltre 30 giorni prima della suddetta data di scadenza per valutare termini e condizioni di un eventuale rinnovo del Patto.
    </p>
<p>
<strong>8. Deposito del Patto</strong>
</p>
<p>
      Il Patto verrà depositato in data odierna, 17 febbraio 2012, presso l'Ufficio del Registro delle Imprese di Torino.
    </p>
<p>
      La presente comunicazione è effettuata congiuntamente da Sator e Palladio.
    </p>
<p>
      17 febbraio 2012
    </p>
<p>
<strong>[FG.2.12.1]