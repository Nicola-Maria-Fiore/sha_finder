<html>
<head>
<title>
      K.R.ENERGY S.P.A. - Estratto dei patti parasociali
    </title>
<meta content="stp" name="subjectList"/>
<meta content="441216" name="linkid"/>
<meta content="K.R.ENERGY S.P.A. - Estratto dei patti parasociali" name="Description"/>
<meta content="stpatti" name="ss_family"/>
<meta content="K.R.ENERGY S.P.A. " name="societa"/>
<meta content="stpatti" name="ss_table"/>
<meta content="2012-07-31" name="date"/>
<meta content="stpatti" name="tipo"/>
<meta content="N;rallo;1330078847563" name="synchro"/>
<meta content="208079" name="codconsob"/>
</head>
<body>
<p align="left">
<b>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</b>
</p>
<p align="center">
<strong>K.R. ENERGY S.P.A.</strong>
</p>
<p>
      Si comunica che in data 31 luglio 2009 <u><b>Eurinvest Finanza Stabile s.p.a.</b></u> - con sede in Milano, Corso Monforte, n. 20, iscritta al registro delle imprese di Milano con il numero di codice fiscale 00739960151 (in seguito "Eurinvest") e <u><b>Encap s.r.l.</b></u> - con sede in Roma, Via Gramsci, n. 38, iscritta al registro delle imprese di Roma con il numero di codice
      fiscale 01619220708 (in seguito "Encap") (di seguito, congiuntamente i "Partecipanti") hanno sottoscritto un patto parasociale (di seguito, il "Patto Parasociale") avente ad oggetto azioni ordinarie di <u><b>K.R.Energy s.p.a.</b></u> Il Patto Parasociale è stato depositato presso il Registro delle Imprese di Milano il giorno 4 agosto 2009. Si riportano di
      seguito gli elementi essenziali del Patto Parasociale, nonché le principali pattuizioni contenute nello stesso.
    </p>
<p>
<b>1. (<i>Società i cui Strumenti Finanziari sono Oggetto del Patto Parasociale</i>)</b>
</p>
<p>
      K.R.Energy s.p.a., con sede in Milano, Corso Monforte, n. 20 (di seguito la "Società"), iscritta presso il registro delle imprese di Milano con il numero di codice fiscale 01008580993, capitale sociale attuale pari ad Euro 40.374.189,65, suddiviso in n. 879.61.975 azioni ordinarie, senza indicazione del valore nominale (in seguito all’emissione delle azioni a favore di
      Encap di cui alla <i>prima tranche</i> dell’aumento di capitale sottoscritte da quest’ultima il capitale sociale sarà pari ad Euro 40.924.989,65, suddiviso in n. 891.61.975 azioni ordinarie). La Società è quotata presso il <i>Mercato Telematico Azionario</i>.
    </p>
<p>
      In data 25 giugno 2009 il consiglio di amministrazione della Società ha deliberato, in parziale esecuzione della delega conferita dall'assemblea straordinaria in data 15 gennaio 2009, un aumento di capitale per un corrispettivo massimo di Euro 70.000.000,00 (settanta milioni / 00), comprensivo di sovrapprezzo, mediante emissione di massime numero 280.000.000
      (duecentottanta milioni) nuove azioni ordinarie, senza indicazione del valore nominale, con esclusione del diritto di opzione ai sensi dell'Articolo 2441, comma 5, del Codice Civile, da eseguire entro il termine finale di sottoscrizione fissato al 30 settembre 2009.
    </p>
<p>
      In data 31 luglio 2009 Encap ha sottoscritto e versato la <i>prima tranche</i> dell’aumento di capitale per Euro 3.000.000,00 (tre milioni / 00) al prezzo di Euro 0,25 (zero virgola venticinque) per azione (per cui verranno emesse n. 12.000.000 nuove azioni ordinarie della Società per un valore nominale di Euro 550.800,00 con sovrapprezzo di Euro 2.449.200,00). Encap,
      inoltre, ha sottoscritto una <i>seconda tranche</i> dell’aumento di capitale per ulteriori Euro 7.000.000,00 che saranno versati entro il 30 settembre 2009 sempre al prezzo di Euro 0,25 (zero virgola venticinque) per azione (per cui verranno emesse n. 28.000.000 nuove azioni ordinarie della Società per un valore nominale di Euro 1.285.200,00 con sovrapprezzo di Euro
      5.714.800,00). Anche tali azioni saranno conferite in sindacato.
    </p>
<p>
<b>2. (<i>Azioni Conferite nel Sindacato e Soggetti Aderenti al Patto Parasociale</i>)</b>
</p>
<p>
      Il Patto Parasociale, sottoscritto ai sensi e per gli effetti dell’Articolo 122, comma 5, lett. a) del Tuf, ha ad oggetto complessivamente n. 414.686.000 azioni ordinarie della Società, pari al 46,51 % del suo capitale sociale. In particolare sono state conferite in Sindacato le seguenti azioni ordinarie della Società:
    </p>
<p>
      (i) Eurinvest ha conferito in Sindacato, complessivamente, n. 402.686.000 azioni ordinarie, pari al 45,16 % delle azioni della Società con diritto di voto;
    </p>
<p>
      (ii) Encap ha conferito in Sindacato n. 12.000.000 azioni ordinarie, pari all’1,34 % delle azioni della Società con diritto di voto, che saranno emesse in esecuzione del versamento della <i>prima tranche</i> dell’aumento di capitale (e, successivamente, conferirà in Sindacato anche le ulteriori n. 28.000.000 che saranno emesse in esecuzione del versamento della
      <i>seconda tranche</i> dell’aumento di capitale).
    </p>
<p>
      Di seguito viene riportata una tabella contenente l’elenco degli aderenti al Patto Parasociale, con indicazione delle azioni da ciascuno detenute e delle relative percentuali sul capitale sociale e sul totale delle azioni sindacate.
    </p>
<center>
<table border="1" cellpadding="4" cellspacing="0" width="100%">
<tbody>
<tr>
<td height="32" valign="top" width="24%">
<b></b>
<p align="center">
<b>Partecipante</b>
</p>
</td>
<td height="32" valign="top" width="25%">
<b></b>
<p align="center">
<b>n. Azioni Sindacate</b>
</p>
</td>
<td height="32" valign="top" width="25%">
<b></b>
<p align="center">
<b>% sulle Azioni aventi Diritto di Voto</b>
</p>
</td>
<td height="32" valign="top" width="25%">
<b></b>
<p align="center">
<b>n. Azioni Emesse</b>
</p>
</td>
</tr>
<tr>
<td colspan="4" valign="top">
<i></i>
<p align="center">
<i>Post Prima Tranche Aumento di capitale</i>
</p>
</td>
</tr>
<tr>
<td valign="top" width="24%">
<p>
                Eurinvest
              </p>
</td>
<td valign="top" width="25%">
<p align="center">
                402.686.000
              </p>
</td>
<td valign="top" width="25%">
<p align="center">
                45,16
              </p>
</td>
<td valign="top" width="25%">
<p align="center">
                891.611.975
              </p>
</td>
</tr>
<tr>
<td valign="top" width="24%">
<p>
                Encap
              </p>
</td>
<td valign="top" width="25%">
<p align="center">
                12.000.000
              </p>
</td>
<td valign="top" width="25%">
<p align="center">
                1,34
              </p>
</td>
<td valign="top" width="25%">
<p align="center">
                891.611.975
              </p>
</td>
</tr>
<tr>
<td colspan="4" valign="top">
<i></i>
<p align="center">
<i>Post Seconda Tranche Aumento di capitale</i>
</p>
</td>
</tr>
<tr>
<td valign="top" width="24%">
<p>
                Eurinvest
              </p>
</td>
<td valign="top" width="25%">
<p align="center">
                402.686.000
              </p>
</td>
<td valign="top" width="25%">
<p align="center">
                43,79
              </p>
</td>
<td valign="top" width="25%">
<p align="center">
                919.611.975
              </p>
</td>
</tr>
<tr>
<td valign="top" width="24%">
<p>
                Encap
              </p>
</td>
<td valign="top" width="25%">
<p align="center">
                40.000.000
              </p>
</td>
<td valign="top" width="25%">
<p align="center">
                4,35
              </p>
</td>
<td valign="top" width="25%">
<p align="center">
                919.611.975
              </p>
</td>
</tr>
</tbody>
</table>
</center>
<p>
<b>3.1. (<i>Organi della Società</i>)</b>
</p>
<p>
<b>3.1.1. (<i>Il Consiglio di amministrazione</i>)</b>
</p>
<p>
      La Società sarà amministrata da un consiglio di amministrazione composto da 9 membri di cui:
    </p>
<p>
      (i) almeno 7 (sette) membri nominati su indicazione dei Partecipanti; <i>e</i>
</p>
<p>
      (ii) almeno 2 (due) membri nominati su indicazione dei soci di minoranza.
    </p>
<p>
      In particolare Eurinvest nominerà n. 4 (quattro) dei membri del consiglio di amministrazione fra cui il Presidente – scelto tra una rosa di 3 (tre) candidati di elevato profilo professionale concordata con Encap - ed un Amministratore Delegato e Encap nominerà n. 3 (tre) dei membri del consiglio di amministrazione fra i quali sarà prescelto almeno un Vice Presidente ed
      un Amministratore Delegato. Per tutta la durata del Patto Parasociale i Partecipanti si sono impegnati: (<i>a</i>) a votare nell’assemblea della Società in maniera tale da far sì che vengano nominati nel consiglio di amministrazione della stessa Società i membri indicati di volta in volta dalle Parti secondo quanto sopra previsto, e (<i>b</i>) a comunicare
      all’altro partecipante almeno 10 (dieci) Giorni Lavorativi prima della data del deposito delle liste per l’assemblea i nominativi dei candidati prescelti per ricoprire la carica a membro del consiglio di amministrazione.
    </p>
<p>
      All’Amministratore nominato da Encap verranno attribuite le deleghe alle operazioni bancarie, finanziarie e/o postali di qualsiasi genere di importo superiore ad Euro 1.000.000,00 (un milione / 00) e fino al limite di Euro 5.000.000,00 (cinque milioni / 00), nonché quelle relative alla stipula di accordi di fornitura di servizi, opere e/o materiali e più
      in generale alla conclusione di contratti di acquisto e/o vendita di beni mobili ed immobili per importi superiori ad Euro 500.000,00 (cinquecento mila / 00) e fino al limite massimo di Euro 5.000.000,00 (cinque milioni / 00).
    </p>
<p>
      Le deliberazioni del consiglio di amministrazione saranno prese con il voto favorevole di almeno n. 6 (sei) membri quando abbiano ad oggetto una o più delle seguenti materie:
    </p>
<ol>
<li>
        sottoposizione all’assemblea degli azionisti delle modifiche dello statuto sociale;
      </li>
<li>
        determinazione e/o modifica delle deleghe attribuite agli Amministratori;
      </li>
<li>
        approvazione e/o modifica del <i>budget</i> annuale economico e/o finanziario e/o del <i>business plan</i> pluriennale;
      </li>
<li>
        sottoposizione all’assemblea degli azionisti di operazioni straordinarie (quali, ad esempio, fusioni, scissioni, cessione di azienda o rami di azienda della Società o della sue controllate);
      </li>
<li>
        decisioni concernenti operazioni di investimento o di disinvestimento, assunzione di finanziamenti, anche realizzate attraverso forme di locazione finanziaria, che non siano contemplate dal <i>budget</i> annuale e che comportino, congiuntamente considerate, nell’anno di realizzazione o assunzione, un esborso superiore a Euro 25.000.000,00 (venticinque milioni / 00),
        nonché garanzie emesse per debiti delle controllate, senza limiti di importo; <b></b>
</li>
<li>
        cambio dei revisori della Società;
      </li>
<li>
        definizione del sistema di <i>reporting</i> periodico interno;
      </li>
<li>
        decisioni inerenti la struttura organizzativa e più in particolare, le assunzioni, i licenziamenti, i trasferimenti, gli avanzamenti di carriera, le politiche incentivanti e retributive in generale del personale nonché l’istituzione di Comitati Esecutivi.
      </li>
</ol>
<p>
<b>3.1.2.<i> (Il Collegio Sindacale</i>)</b>
</p>
<p>
      Il Collegio Sindacale della Società sarà composto da 3 (tre) membri effettivi e da 2 (due) da membri supplenti, di cui:
    </p>
<p>
      (i) 2 (due) membri effettivi ed 1 (uno) membro supplente saranno nominati su indicazione di Encap; <i>e</i>
</p>
<p>
      (ii) 1 (uno) membro effettivo, cui sarà affidata la carica di Presidente del Collegio Sindacale, ed 1 (uno) membro supplente saranno nominati su indicazione dei soci di minoranza.
    </p>
<p>
      I Partecipanti si sono impegnati a votare nell’assemblea della Società in maniera tale da far sì che siano nominati nel collegio sindacale della Società i membri indicati da Encap la quale si è impegnata a comunicare almeno 10 (dieci) Giorni Lavorativi prima della data del deposito delle liste per l’assemblea i nominativi dei candidati prescelti per ricoprire
      la carica a membro del collegio sindacale. Qualora durante la vigenza del Patto Parasociale i membri del collegio sindacale della Società designati da Encap dovessero, per qualsiasi ragione, motivo o causa, cessare dalla carica, i Partecipanti si sono impegnati a fare sì che tali soggetti siano prontamente sostituiti da altri candidati che la stessa da Encap provvederà ad
      indicare.
    </p>
<p>
<b>4. (<i>Patto di Preventiva Consultazione e di Voto</i>)</b>
</p>
<p>
      Per tutta la durata del Patto Parasociale, i Partecipanti si sono impegnati a consultarsi al fine di trovare, negoziando in buona fede, una posizione comune circa l’espressione del voto nelle assemblee, sia ordinaria, sia straordinaria della Società onde garantirne la stabilità nell’indirizzo gestionale. In particolare i Partecipanti si sono impegnati a consultarsi
      reciprocamente, secondo buona fede e nel rispetto degli obiettivi imprenditoriali strategici e degli investimenti ritenuti necessari per il loro conseguimento, così come individuati nel <i>business plan</i> pluriennale della Società approvato dal consiglio di amministrazione. I Partecipanti si sono, altresì, impegnati a consultarsi reciprocamente e periodicamente nel corso di
      ciascun esercizio sociale al fine di valutare lo stato di attuazione del <i>business plan</i> pluriennale della Società approvato dal consiglio di amministrazione, dell’efficienza dei sistemi gestionali interni, da ottenersi anche attraverso una più precisa ridefinizione delle responsabilità del <i>management</i> della Società e delle sue controllate. Comune
      obiettivo dei Partecipanti è favorire un processo di rafforzamento della Società mediante integrazione contrattuale e/o societaria con altri soggetti che svolgono la stessa attività, tra cui, in <i>primis,</i> i soggetti appartenenti ai gruppi cui appartengono i soci di Encap. Pertanto, per tutta la durata del Patto Parasociale, i Partecipanti si sono impegnati ad esprimere
      in assemblea voto favorevole alle proposte che saranno avanzate dal consiglio di amministrazione in merito ad operazioni di integrazione con soggetti riconducibili ai gruppi cui appartengono i soci di Encap o dagli stessi proposti. I Partecipanti si sono impegnati a esprimere in assemblea voto favorevole alla proposta che dovesse essere avanzata dal Consiglio di Amministrazione in merito
      allo spostamento della sede legale e/o operativa a Roma e/o all’istituzione di sedi secondarie.
    </p>
<p>
<b>5. (<i>Durata ed Efficacia del Patto Parasociale</i>)</b>
</p>
<p>
      Il Patto Parasociale ha efficacia sino al decorso del termine di tre anni dalla data di stipulazione (in seguito la "Data di Scadenza"). Successivamente si intenderà tacitamente prorogato, per ulteriori periodi di tre anni, nei confronti di quei Partecipanti che non abbiano comunicato almeno 6 (sei) mesi prima rispetto alla Data di Scadenza la propria intenzione di non
      rinnovare alla Data di Scadenza il Patto Parasociale.
    </p>
<p>
<b>6. (<i>Miscellanea</i>)</b>
</p>
<p>
      Per tutta la durata del Patto Parasociale, in caso di cessione della partecipazione nella Società, i Partecipanti si sono impegnati a far sì che l’acquirente delle azioni sottoscriva il Patto Parasociale assumendone tutti gli obblighi previsti nello stesso in capo alla parte cedente.
    </p>
<p>
      6 agosto 2009
    </p>
<p>
<strong>[CL.2.09.1]