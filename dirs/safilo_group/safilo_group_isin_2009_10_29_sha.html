/strong>
</p>
<hr/>
<p align="center">
       <strong>SAFILO GROUP  S.P.A.</strong>
</p>
<p align="center">
<strong>Accordo di Investimento relativo a Safilo Group S.p.A.</strong>
</p>
<p align="left">
      Ai sensi dell’art. 122 del TUF e degli articoli 129 e seguenti del regolamento emittenti approvato con delibera CONSOB del 19 maggio 1999 e successive modifiche ed integrazioni (il “<strong>Regolamento Emittenti</strong>”), si rende noto che: (i) <strong>Safilo Group S.p.A.</strong> (la “<strong>Società</strong>”, o “<strong>Safilo</strong>”),
      società per azioni, le cui azioni sono quotate al Mercato Telematico Azionario gestito da Borsa Italiana S.p.A., avente sede legale in Pieve di Cadore (BL), codice fiscale e numero di iscrizione al Registro Imprese di Belluno 03032950242; (ii) <strong>HAL Holding NV</strong> (“<strong>HAL</strong>”), società di diritto olandese, avente sede legale in Willemstad,
      Curacao (Antille Olandesi) iscritta al Registro delle Imprese al n. 46339; e (iii) <strong>Only3T S.p.A.</strong> (“<strong>O3T</strong>”), società per azioni avente sede legale in Vicenza, codice fiscale e numero di iscrizione al Registro delle Imprese di Vicenza 03626440287, hanno sottoscritto, in data 19 ottobre 2009, un accordo (l’“<strong>Accordo di
      Investimento</strong>”), finalizzato al riequilibrio patrimoniale e finanziario della Società e del Gruppo Safilo da realizzarsi attraverso (a) l’ingresso di HAL nel capitale della Società, da attuarsi mediante due distinti aumenti di capitale (“<strong>Aumenti di Capitale</strong>”) che porterebbero HAL a detenere una partecipazione non inferiore al 37,23%
      e, in ogni caso, non superiore al 49,99% del capitale sociale di Safilo, e (b) la ristrutturazione dell’attuale indebitamento finanziario del gruppo Safilo per effetto di un accordo di ristrutturazione del debito da sottoscrivere con le principali banche finanziatrici del gruppo Safilo.
    </p>
<p align="left">
<strong>A. Società i cui strumenti finanziari sono oggetto dell’Accordo di Investimento<br/>
</strong><br/>
      Safilo Group S.p.A., società per azioni le cui azioni sono quotate al Mercato Telematico Azionario gestito da Borsa Italiana S.p.A., avente sede legale in Pieve di Cadore (BL), codice fiscale e numero di iscrizione al Registro delle Imprese di Belluno 03032950242, avente un capitale sociale deliberato pari a Euro 73.977.903,25 ed un capitale sociale sottoscritto e versato pari ad Euro
      71.348.532,00 diviso in n. 285.394.128 azioni (“<strong>Azioni</strong>”), del valore nominale di Euro 0,25 cadauna.<br/>
<br/>
      L’Accordo di Investimento, limitatamente alle pattuizioni che disciplinano alcuni passaggi societari da porre in essere da parte di HAL e O3T per il perfezionamento dell’operazione (nei termini di seguito descritti), è oggetto della presente comunicazione ai sensi dell’art. 122, commi 1 e 5 del TUF, in quanto con esso le Parti hanno inteso determinare un nuovo assetto
      proprietario della Società tramite l’esercizio dei diritti di voto connessi alle partecipazioni detenute nel capitale di Safilo in sede di assemblea straordinaria della predetta Società che sarà chiamata a deliberare, <em>inter alia</em>, sugli Aumenti di Capitale e sulle modifiche dello statuto ad essi prodromiche e/o funzionali.<br/>
<br/>
<strong>B.   Soggetti aderenti all’Accordo di Investimento</strong><br/>
<br/>
      I partecipanti all’Accordo di Investimento (le “<strong>Parti</strong>”) sono i seguenti:<br/>
<br/>
      (i) Safilo Group S.p.A., società per azioni le cui azioni sono quotate al Mercato Telematico Azionario gestito da Borsa Italiana S.p.A., avente sede legale in Pieve di Cadore (BL), codice fiscale e numero di iscrizione al Registro delle Imprese di Belluno 03032950242, avente un capitale sociale deliberato pari a Euro 73.977.903,25 ed un capitale sociale sottoscritto e versato pari
      ad Euro 71.348.532,00 diviso in n. 285.394.128 Azioni, del valore nominale di Euro 0,25 cadauna;<br/>
<br/>
      (ii) HAL Holding NV, società di diritto olandese, avente sede legale in Willemstad, Curacao (Antille Olandesi) iscritta al Registro delle Imprese al n. 46339, società interamente posseduta da HAL Trust;<br/>
<br/>
      (iii) Only3T S.p.A., società per azioni avente sede legale in Vicenza, codice fiscale e numero di iscrizione al Registro delle Imprese di Vicenza 03626440287, avente un capitale sociale pari ad Euro 500.000,00, diviso in n. 500.000 azioni, del valore nominale di Euro 1 cadauna.<br/>
<br/>
<strong>C. Azioni o strumenti finanziari oggetto dell’Accordo di Investimento<br/>
</strong><br/>
      Le Azioni oggetto dell’Accordo di Investimento sono tutte le azioni detenute dalle Parti e, in particolare, alla data di sottoscrizione dell’Accordo di Investimento:<br/>
<br/>
      (i) O3T risulta titolare di n. 113.853.160 Azioni, pari al 38,89% del capitale sociale della Società;<br/>
<br/>
      (ii) HAL risulta titolare di n. 5.941.187 Azioni, pari al 2,08% del capitale sociale della Società.<br/>
<br/>
      Per completezza, si precisa che, per effetto degli Aumenti di Capitale, la partecipazione attualmente detenuta da O3T si ridurrà in misura significativa (vicina al 10% del capitale della Società), mentre HAL verrà ad acquisire una partecipazione pari ad almeno il 37,23% e, in ogni caso, non superiore al 49,99% del capitale sociale di Safilo.<br/>
<br/>
<strong>D. Controllo</strong><br/>
<br/>
      Attualmente, O3T esercita il controllo di fatto sulla Società ai sensi dell’art. 93 del TUF. Per effetto degli Aumenti di Capitale, HAL verrà a detenere una partecipazione non inferiore al 37,23% del capitale sociale della Società (e comunque non superiore al 49,99%), acquisendo il controllo di fatto sulla Società, mentre O3T vedrà la propria partecipazione
      ridursi in misura significativa (pari a circa il 10% del capitale della Società).<br/>
<br/>
<strong>E. Contenuto dell’Accordo di Investimento</strong><br/>
<br/>
<em><u>E.1 – Piano di ristrutturazione e proposta di aumento di capitale</u></em><br/>
<br/>
      L’operazione contemplata dall’Accordo di Investimento prevede un piano di ristrutturazione finalizzato a consentire il miglioramento dell’esposizione debitoria della Società e ad assicurare il riequilibrio della sua situazione patrimoniale; il tutto da realizzarsi sia attraverso il riscadenziamento dell’attuale indebitamento del gruppo Safilo verso il sistema
      bancario, sia attraverso la sottoscrizione da parte di HAL degli Aumenti di Capitale (nei termini innanzi meglio dettagliati), a seguito della quale HAL diverrebbe il nuovo socio di riferimento della Società.<br/>
<br/>
      In dettaglio, l’operazione prospettata ai sensi dell’Accordo di Investimento prevede:<br/>
<br/>
      (a) un complessivo rafforzamento finanziario e patrimoniale della Società da realizzarsi nel modo che segue:<br/>
<br/>
      (i) effettuazione, da parte di HAL, di una <em>tender offer</em> (“<strong>Tender Offer</strong>”) avente ad oggetto le obbligazioni <em>high yield</em> denominate "€300.000.000 9 5/8 % Senior Notes Due 2013" (“<strong>Obbligazioni HY</strong>”) emesse dalla società lussemburghese Safilo Capital International S.A. - indirettamente posseduta
      al 100% dalla Società tramite Safilo S.p.A. che agisce, tra l’altro, quale “<em>Guarantor</em>” dell’emissione obbligazionaria -, con l’obiettivo di acquistare il controllo dell’indebitamento delle società del gruppo Safilo derivante dalle Obbligazioni HY così acquistate;<br/>
<br/>
      (ii) ricapitalizzazione della Società da attuarsi mediante:<br/>
<br/>
      - previa modifica dello statuto della Società, un primo aumento di capitale riservato ad HAL nel limite del 10% (meno un azione), ai sensi dell’art. 2441, comma 4, seconda parte, codice civile, per complessivi Euro 12.842.735,40 (comprensivo di sovrapprezzo), tramite l’emissione di massimo n. 28.539.412 azioni ordinarie del valore nominale di Euro 0,25 ciascuna, ad un
      prezzo di emissione di Euro 0,45, di cui Euro 0,20 a titolo di sovrapprezzo (l’“<strong>Aumento Riservato</strong>”). A tal riguardo, si precisa che l’ammissione alla negoziazione sul mercato telematico delle azioni rivenienti dalla sottoscrizione dell’Aumento Riservato non richiede la preventiva redazione del prospetto informativo di sollecitazione e
      quotazione in quanto il numero di nuove azioni emesse dalla Società risulta inferiore al 10% delle azioni già in circolazione nei pregressi 12 mesi;<br/>
<br/>
      - un secondo aumento di capitale, da offrire in opzione ai soci, dell’importo complessivo massimo di Euro 250.000.000 (comprensivo di sovrapprezzo), tramite l’emissione di n. 822.368.421 azioni ordinarie, del valore nominale di Euro 0,25 ciascuna, ad un prezzo di emissione pari ad Euro 0,304, di cui Euro 0,054 a titolo di sovrapprezzo (l’“<strong>Aumento in
      Opzione</strong>”). Tale Aumento in Opzione sarà sottoscritto: (a) da HAL, sia in relazione alla quota di propria pertinenza (quale risulta dalla partecipazione che HAL si troverà a detenere a seguito della sottoscrizione dell’Aumento Riservato e dall’eventuale acquisto di ulteriori diritti di opzione effettuato sul mercato), sia per la quota di pertinenza di O3T
      (i cui diritti di opzione si prevede siano ceduti ad HAL nel corso del Periodo di Offerta, come di seguito definito), mentre (b), per le azioni di nuova emissione che non siano state sottoscritte al termine del Periodo di Offerta e della successiva asta dei diritti di opzione, dalla stessa HAL e da un consorzio di garanzia formato da alcune delle banche finanziatrici del gruppo Safilo
      (”<strong>Consorzio di Garanzia</strong>”), restando inteso che, in ogni caso, HAL si impegna a sottoscrivere al massimo tante azioni quante rinvengano dall’esercizio del 64,88% del totale dei diritti di opzione connessi all’Aumento in Opzione, mentre la parte residua (fino a un massimo di tante azioni quante rinvengano dall’esercizio del 35,12% del totale dei
      diritti di opzione connessi all’Aumento in Opzione di azioni) sarà eventualmente sottoscritta dal Consorzio di Garanzia. A tal riguardo, si precisa che sarà redatto apposito prospetto informativo di sollecitazione e quotazione (“<strong>Prospetto</strong>”) in quanto l’Aumento in Opzione comporta l’ammissione alla negoziazione sul mercato telematico
      di un numero di azioni della Società superiore al 10% delle azioni già in circolazione. Tali impegni di sottoscrizione sono dettagliatamente descritti nel successivo paragrafo E.3;<br/>
<br/>
      (b) il perfezionamento tra il gruppo Safilo e le banche finanziatrici, Intesa Sanpaolo e UniCredit (le “<strong>Banche</strong>”), di un accordo per la ristrutturazione dell’indebitamento finanziario di Safilo (l’“<strong>Accordo di Ristrutturazione</strong>”), la cui efficacia decorrerà dall’intervenuta sottoscrizione degli Aumenti di
      Capitale da parte di HAL;<br/>
<br/>
      (c) la vendita ad HAL, da parte del gruppo Safilo, ad un prezzo pari a massimi Euro 20.000.000,00, di talune attività estere di vendita al dettaglio non strategiche (“<strong>Attività di Vendita al Dettaglio</strong>”).<br/>
<br/>
<em><u>E.2 – Condizioni sospensive al perfezionamento dell’operazione</u></em><br/>
<br/>
      L’Accordo di Investimento pone una serie di condizioni sospensive al perfezionamento dell’operazione tra cui le più significative sono: <strong>(I)</strong> l’ottenimento dell’autorizzazione antitrust da parte della Commissione Europea; <strong>(ii)</strong> la conferma, da parte della CONSOB, che la sottoscrizione degli Aumenti di Capitale nel contesto
      dell’operazione non comporti per HAL l'obbligo di promuovere un'offerta pubblica di acquisto sulle azioni della Società e configuri, piuttosto, una delle fattispecie di esonero dal predetto obbligo ai sensi dell’art. 106 del TUF; <strong>(iii)</strong> l’assunzione di impegni definitivi tra le Banche e Safilo aventi ad oggetto l’Accordo di
      Ristrutturazione per il riscadenziamento dell’indebitamento bancario di Safilo; <strong>(iv)</strong> l’approvazione da parte dell’assemblea straordinaria degli azionisti di Safilo dell’Aumento Riservato e dell’Aumento in Opzione; <strong>(v)</strong> il parere favorevole rilasciato da parte della società incaricata della revisione contabile della
      Società, ai sensi dell’art. 158 del TUF, circa la congruità del prezzo di emissione delle azioni rivenienti dall’Aumento Riservato (determinato in misura pari ad Euro 0,45 per azione; <strong>(vi)</strong> il trasferimento da parte di O3T in favore di HAL dei diritti di opzione ad essa spettanti in connessione con l’Aumento in Opzione; <strong>(vii)</strong> il
      buon esito della Tender Offer; e <strong>(viii)</strong> il perfezionamento degli accordi relativi all’acquisto da parte di HAL delle Attività di Vendita al Dettaglio.<br/>
<br/>
      Il mancato verificarsi di una o più delle condizioni sospensive entro i termini previsti nell’Accordo di Investimento e, comunque, entro e non oltre la data ultima del 30 giugno 2010, renderà definitivamente inidoneo l’Accordo di Investimento a produrre effetti, con conseguente liberazione di HAL, O3T e Safilo da ogni responsabilità e obbligo residuo.<br/>
<br/>
<em><u>E.3 – Sottoscrizione degli Aumenti di Capitale<br/>
</u></em><br/>
      Ai sensi dell’Accordo di Investimento, le operazioni di sottoscrizione e liberazione degli Aumenti di Capitale si articoleranno in tre distinte fasi. In particolare, fermo restando il verificarsi di tutte le condizioni sospensive di cui al paragrafo E.3, successivamente alla pubblicazione del Prospetto e in ogni caso entro due giorni dall’inizio del periodo durante il quale
      sarà consentito esercitare i diritti di opzione relativi all’Aumento in Opzione (il “<strong>Periodo di Offerta</strong>”), HAL procederà all’integrale sottoscrizione e liberazione dell’Aumento Riservato, e Safilo porrà in essere tutte le attività previste ai sensi dell’Accordo di Investimento in modo da garantire prontamente la
      registrazione delle azioni emesse in conseguenza dell’Aumento Riservato sul conto titoli detenuto da HAL (il “<strong>Primo Closing</strong>”).<br/>
<br/>
      Successivamente, nell’ipotesi in cui il Primo Closing sia stato effettuato in conformità ai termini e alle condizioni previsti dall’Accordo di Investimento, a ridosso della chiusura del Periodo di Offerta HAL procederà alla sottoscrizione e liberazione della porzione di Aumento in Opzione ad essa spettante in virtù dell’esercizio dei diritti di opzione: (i)
      inerenti alla partecipazione che HAL si troverà a detenere nel capitale della Società a seguito della sottoscrizione dell’Aumento Riservato; (ii) che HAL avrà precedentemente acquistato da O3T; (iii) che HAL abbia eventualmente acquistato sul mercato nel corso del Periodo di Offerta (“<strong>Secondo Closing</strong>”).<br/>
<br/>
      Inoltre, sempre alla data del Secondo Closing, O3T farà in modo che almeno 3 membri del consiglio di amministrazione della Società rassegnino le proprie dimissioni (con conseguente cessazione dell’intero Consiglio di Amministrazione per effetto della clausola di “simul stabunt, simul cadent” che si prevede sia introdotta nello statuto di Safilo in occasione
      dell’assemblea straordinaria chiamata a deliberare sugli Aumenti di Capitale) con efficacia dall’assemblea ordinaria che procederà alla nomina del nuovo organo consiliare.<br/>
<br/>
      Concluso il Periodo di Offerta, HAL sarà libera di acquistare ulteriori diritti di opzione relativi all’Aumento in Opzione (non esercitati nel corso del Periodo di Offerta) durante la fase di offerta in asta al mercato dei diritti rimasti inoptati, che verrà effettuata ai sensi dell’art. 2441, comma 3, cod. civ. (il “<strong>Periodo d’Asta dei Diritti
      Inoptati</strong>”), fermo restando che, nel caso in cui HAL decida di acquistare tutti o parte di tali diritti, gli stessi dovranno essere esercitati entro il termine di due giorni dalla chiusura del Periodo d’Asta dei Diritti Inoptati.<br/>
<br/>
      Successivamente, quale ultima fase della prospettata operazione, HAL e il Consorzio di Garanzia procederanno, se necessario, alla sottoscrizione delle azioni che residuino all’esito del Periodo d’Asta dei Diritti Inoptati (il “<strong>Terzo Closing</strong>”). In particolare, come già accennato al paragrafo E.1 che precede, HAL sarà tenuta a sottoscrivere
      tante azioni quante rinvengano dall’esercizio del 64,88% dei totale dei diritti di opzione connessi all’Aumento in Opzione, restando, tuttavia inteso, che tale percentuale dovrà essere ridotta della percentuale (i) dei diritti di opzione inerenti alla partecipazione detenuta da HAL nel capitale della Società a seguito dell’integrale sottoscrizione
      dell’Aumento Riservato; (ii) dei diritti di opzione di proprietà di O3T acquistati da HAL in occasione del Secondo Closing; (iii) degli eventuali ulteriori diritti di opzione acquistati da HAL durante il Periodo di Offerta o nel corso del Periodo d’Asta dei Diritti Inoptati. I diritti di cui sub (i), (ii) e (iii) che precedono, in quanto già esercitati da HAL alla data
      del Terzo Closing, andranno dunque a ridurre corrispondentemente l’impegno di sottoscrizione di HAL.<br/>
<br/>
      Nell’ipotesi in cui al Terzo Closing HAL abbia sottoscritto azioni residue per un massimo del 64,88% dei diritti di opzione connessi all’Aumento in Opzione e siano rimaste ulteriori azioni non sottoscritte, interverrà il Consorzio di Garanzia che sarà tenuto a sottoscrivere tali ulteriori azioni residue fino ad un massimo del 35,12% dei diritti di opzione connessi
      all’Aumento in Opzione, ai termini e condizioni previsti nei separati accordi con le banche appartenenti al Consorzio di Garanzia.<br/>
<br/>
<em><u>E.4 – Gestione interinale della Società</u></em><br/>
<br/>
      Fatto salvo il compimento di quelle attività previamente condivise con HAL o rientranti nell’esecuzione di obblighi contrattuali assunti prima del 19 ottobre 2009, nel periodo interinale tra la data di sottoscrizione dell’Accordo di Investimento e la data dell’assemblea ordinaria degli azionisti della Società - che sarà convocata successivamente al Terzo
      Closing al fine di nominare i nuovi membri del Consiglio di Amministrazione di Safilo – il Consiglio medesimo svolgerà le proprie attività esclusivamente nell’ambito dell’amministrazione ordinaria in conformità con la prassi passata. In particolare, è fatto divieto di compiere operazioni straordinarie sul capitale della Società, o di modificarne lo
      statuto sociale, così come restano precluse alla Società, tra l’altro, le seguenti attività: (a) atti di investimento o disinvestimento (anche a mezzo di fusioni, scissioni o conferimenti) in partecipazioni societarie e beni immobili, rami d’azienda e altri assets che eccedano l’attività ordinaria svolta dalla Società, (b) assunzione, nomina e/o
      licenziamento di personale dirigente, consulenti, agenti o distributori, (c) assunzione o concessione di finanziamenti all’infuori di quelli necessari per l’espletamento dell’attività ordinaria svolta dalla Società, (d) acquisti di impianti o macchinari che comportino spese eccedenti, singolarmente, l’importo di Euro 500.000,00, e, complessivamente,
      l’importo di Euro 3.000.000,00.<br/>
<br/>
<strong>F. Limiti alla circolazione della Azioni – Divieto di operazioni incompatibili<br/>
</strong><br/>
<em><u>F. 1 – Divieto di acquisto delle Azioni</u></em><br/>
<br/>
      Per il periodo di tempo intercorrente tra la data di sottoscrizione dell’Accordo di Investimento e la data del Secondo Closing, O3T si impegna a non acquistare, in qualunque forma e con qualunque modalità (e, dunque, neppure mediante interposta persona), Azioni della Società, né diritti di opzione per la sottoscrizione delle azioni rivenienti dall’Aumento in
      Opzione.<br/>
<br/>
<em><u>F.2 – Divieto di Cessione (c.d. “lock-up”)<br/>
</u><br/>
</em>Per il periodo di tempo intercorrente tra la data di sottoscrizione dell’Accordo di Investimento e la data del Secondo Closing, O3T si impegna: (i) a non cedere a terzi (a qualsiasi titolo e sotto qualsiasi forma) le Azioni della Società di sua proprietà; e (ii) a non costituire, o consentire che venga costituito alcun pegno, diritto reale o di godimento, o altro
      gravame pregiudizievole sulle Azioni della Società di sua proprietà.<br/>
<br/>
<em><u>F.3 – Operazioni Incompatibili</u></em><br/>
<br/>
      Per il periodo di tempo intercorrente tra la data di sottoscrizione dell’Accordo di Investimento e la data del Secondo Closing, O3T e Safilo si impegnano, ciascuno per quanto di propria competenza: (i) a non iniziare, sollecitare o in qualche modo incoraggiare (sia direttamente, sia indirettamente) contatti e/o trattative per il raggiungimento di accordi vincolanti con uno o più
      soggetti terzi aventi ad oggetto piani di investimento finalizzati alla ristrutturazione finanziaria della Società o, comunque, volti a concludere un'operazione con tali soggetti terzi che contrasti, o sia incompatibile, con l’operazione contemplata nell’Accordo di Investimento (di seguito, collettivamente, le "<strong>Operazioni Incompatibili</strong>"); (ii)
      a non sottoscrivere lettere d'intenti, contratti preliminari, opzioni e/o altri accordi di qualsivoglia natura relativi a Operazioni Incompatibili.<br/>
<br/>
      O3T si impegna inoltre, nel medesimo periodo di tempo, a non aderire ad eventuali offerte pubbliche di acquisto e/o di scambio promosse da soggetti terzi aventi ad oggetto Azioni della Società.<br/>
<br/>
      L’inadempimento da parte di O3T e/o Safilo agli obblighi di cui al presente paragrafo F.3 comporta il pagamento di una penale in favore di HAL.<br/>
<br/>
<strong>G. Data di sottoscrizione dell’Accordo di Investimento – Termine essenziale - Durata<br/>
</strong><br/>
<em><u>G.1 – Data di sottoscrizione</u></em><br/>
<br/>
      L’Accordo di Investimento è stato sottoscritto in data 19 ottobre 2009.<br/>
<br/>
<em><u>G.2 – Termine essenziale</u></em><br/>
<br/>
      Nel caso in cui il Primo Closing non si verifichi entro la data del 30 giugno 2010, l’Accordo di Investimento si intenderà risolto di diritto ai sensi dell’art. 1457 cod. civ. essendo espressamente previsto nell’Accordo di Investimento che tale termine risulta essenziale per HAL, con conseguente liberazione delle Parti da ogni responsabilità e obbligo
      residuo.<br/>
<br/>
<em><u>G.3 – Durata</u></em><br/>
<br/>
      Salvo il caso in cui l’Accordo di Investimento sia stato risolto a causa del mancato avveramento di una delle condizioni sospensive, o sia intervenuta la risoluzione di diritto ai sensi del paragrafo G.2 che precede, risulta espressamente previsto che le pattuizioni dell’Accordo di Investimento rilevanti ai sensi dell’art. 122 del TUF cessino di avere efficacia fra le
      Parti a far data dal Secondo Closing, e, segnatamente, al momento dell’intervenuta rassegnazione delle dimissioni da parte di almeno 3 amministratori della Società.<br/>
<br/>
<strong>H. Soggetto presso il quale gli strumenti finanziari sono depositati</strong><br/>
<br/>
      L’Accordo di Investimento non contiene obblighi di deposito delle Azioni della Società.<br/>
<br/>
<strong>I. Registro delle Imprese<br/>
</strong><br/>
      L’Accordo di Investimento sarà depositato presso l’Ufficio del Registro delle Imprese di Belluno nei termini di legge.
    </p>
<p align="left">
      29 ottobre 2009
    </p>
<p align="left">
<strong>[SR.2.09.1]