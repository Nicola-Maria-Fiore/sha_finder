<html>
<head>
<title>
      SAFILO GROUP SPA - Estratto dei patti parasociali
    </title>
<meta content="stp" name="subjectList"/>
<meta content="254879" name="linkid"/>
<meta content="SAFILO GROUP SPA - Estratto dei patti parasociali " name="Description"/>
<meta content="stpatti" name="ss_family"/>
<meta content="SAFILO GROUP SPA" name="societa"/>
<meta content="stpatti" name="ss_table"/>
<meta content="2018-10-06" name="date"/>
<meta content="stpatti" name="tipo"/>
<meta content="N;paladini;1537182413938" name="synchro"/>
<meta content="296320" name="codconsob"/>
</head>
<body>
<p align="left">
<strong>gliEstratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</strong>
</p>
<p align="center">
<strong>SAFILO GROUP S.P.A.</strong>
</p>
<p>
<strong>1.</strong> <b>SOCIETÀ I CUI STRUMENTI FINANZIARI SONO OGGETTO DEL PATTO</b>
</p>
<p>
      La società i cui strumenti finanziari sono oggetto del patto (il "<b>Patto Parasociale</b>") è Safilo Group S.p.A., con sede legale in Vicenza, Stradella dell’Isola n. 1, capitale Sociale attualmente di Euro 70.843.213, Codice Fiscale e Iscrizione al Registro delle Imprese di Vicenza n. 030032950242 (la "<b>Società</b>").
    </p>
<p align="left">
<b>2.</b> <b>NUMERO DELLE AZIONI OGGETTO DEL PATTO E SOGGETTI ADERENTI AL PATTO</b>
</p>
<p>
      Sono oggetto del Patto Parasociale tutte le azioni della Società di proprietà degli attuali azionisti Only 3T S.p.A. ("<b>Only 3T</b>"), SunlightLuxco A S.à.r.l. ("<b>SunlightLuxco A</b>") e SunlightLuxco III S.à.r.l. ("<b>SunlightLuxco III</b>") a seguito dell’offerta globale finalizzata alla quotazione delle azioni della Società
      sul Mercato Telematico Azionario organizzato e gestito da Borsa Italiana S.p.A. (la "<b>Quotazione</b>").
    </p>
<p>
      Alla data di inizio delle negoziazioni delle azioni della Società sul Mercato Telematico Azionario, il numero delle azioni della Società oggetto del Patto Parasociale era pari a n. 139.061.696 azioni, rappresentative del 49,07 % del capitale sociale della Società, e suddivise come segue:
    </p>
<table border="1" bordercolor="#000000" cellpadding="0" cellspacing="0" class="basicTable" width="100%">
<tbody>
<tr>
<td valign="top" width="33%">
<b></b>
<p align="center">
<b>Parti</b>
</p>
</td>
<td valign="top" width="33%">
<b></b>
<p align="center">
<b>N. azioni</b>
</p>
</td>
<td valign="top" width="33%">
<b></b>
<p align="center">
<b>% rispetto al totale delle azioni</b>
</p>
</td>
</tr>
<tr>
<td valign="top" width="33%">
<p align="center">
              Only 3T
            </p>
</td>
<td valign="top" width="33%">
<p align="center">
              104.283.160
            </p>
</td>
<td valign="top" width="33%">
<p align="center">
              36,80%
            </p>
</td>
</tr>
<tr>
<td valign="top" width="33%">
<p align="center">
              SunlightLuxco A (<sup>1</sup>)
            </p>
</td>
<td valign="top" width="33%">
<p align="center">
              7.742.618
            </p>
</td>
<td valign="top" width="33%">
<p align="center">
              2,73%
            </p>
</td>
</tr>
<tr>
<td valign="top" width="33%">
<p align="center">
              SunlightLuxco III (<sup>2</sup>)
            </p>
</td>
<td valign="top" width="33%">
<p align="center">
              27.035.918
            </p>
</td>
<td valign="top" width="33%">
<p align="center">
              9,54%
            </p>
</td>
</tr>
<tr>
<td valign="top" width="33%">
<p align="center">
              Totale
            </p>
</td>
<td valign="top" width="33%">
<p align="center">
              139.061.696
            </p>
</td>
<td valign="top" width="33%">
<p align="center">
              49,07%
            </p>
</td>
</tr>
</tbody>
</table>
<br/>
<br/>
<p align="left">
      ____________<br/>
        (<sup>1</sup>) n. 3.740.122 azioni di proprietà di SunlightLuxco A sono oggetto di prestito titoli ai fini dell'Overallotment.
    </p>
<p align="left">
        (<sup>2</sup>) n. 13.059.878 azioni di proprietà di SunlightLuxco III sono oggetto di prestito titoli ai fini dell'Overallotment.
    </p>
<p align="left">
<b>3.</b> <b>CONTENUTO E DURATA DEL PATTO</b> <b>PARASOCIALE</b>
</p>
<p align="left">
<b>3.1</b> <b>Contenuto del Patto Parasociale</b>
</p>
<p>
      Il Patto Parasociale ha ad oggetto taluni aspetti del funzionamento del governo della Società e della società operativa Safilo S.p.A. ("<b>Safilo</b>") e delle principali società controllate, tra cui la nomina dei membri del consiglio di amministrazione, la previsione di maggioranze qualificate per la formazione della volontà assembleare e consiliare della
      Società, di Safilo e delle Controllate Rilevanti (come ivi definite) in relazione a determinate materie speciali, nonché certi doveri di informativa ai soci, ed è volto ad assicurare un indirizzo armonico del governo della Società e di Safilo nel migliore interesse di tali società. Il Patto Parasociale prevede inoltre un diritto di co-vendita a favore di
      SunlightLuxco A e di SunlightLuxco III nel caso di trasferimento, in una singola transazione o in una serie di transazioni, da parte di Only 3T a terzi di una partecipazione nella Società pari o superiore al 50% della sua partecipazione al capitale sociale della stessa a seguito della Quotazione. L’efficacia del Patto Parasociale è subordinata alla condizione che
      SunlightLuxco A e SunlightLuxco III posseggano alla Quotazione, e continuino a possedere in futuro, partecipazioni nel capitale sociale della Società complessivamente pari o superiori al 10%.
    </p>
<p align="left">
<b>3.2</b> <b>Nomina di amministratori</b>
</p>
<p>
      Il Patto Parasociale prevede che la Società, salvo diverso accordo degli aderenti al patto, sia gestita da un consiglio di amministrazione composto da undici membri nominati come segue:
    </p>
<p>
<b>(a)</b> nel caso in cui SunlightLuxco A e SunlightLuxco III detengano, a seguito della Quotazione e successivamente, una partecipazione nella Società almeno pari al 10% e fino al 20% del capitale sociale della stessa, la maggioranza dei membri del consiglio sarà nominata su designazione di Only 3T e due amministratori saranno nominati su designazione di SunlightLuxco A e
      SunlightLuxco III;
    </p>
<p>
<b>(b)</b> nel caso in cui SunlightLuxco A e SunlightLuxco III detengano, a seguito della Quotazione e successivamente, una partecipazione nella Società superiore al 20% del capitale sociale della stessa, cinque amministratori saranno nominati su designazione di Only 3T e tre amministratori saranno nominati su designazione di SunlightLuxco A e SunlightLuxco III; e
    </p>
<p>
<b>(c)</b> gli amministratori indipendenti saranno liberamente nominati dall’assemblea ordinaria della Società.
    </p>
<p>
      Safilo sarà gestita da un consiglio di amministrazione composto da sette fino a undici membri, di cui la maggioranza dei suoi membri sarà nominata su designazione della Società previa consultazione e in accordo con Only 3T e due amministratori ovvero tre amministratori - a seconda che dopo la Quotazione la partecipazione complessiva detenuta da SunlightLuxco A e SunlightLuxco
      III sia o meno superiore al 20% del capitale sociale della Società- saranno nominati su designazione della Società previa consultazione e in accordo con SunlightLuxco A e SunlightLuxco III.
    </p>
<p>
      Qualora, nel corso della durata del Patto Parasociale, qualsiasi membro del consiglio di amministrazione di della Società e/o di Safilo, nominato su designazione di un socio, cessasse per qualsiasi motivo dalla propria carica, il sostituto verrà nominato, prontamente, su designazione dello stesso socio che aveva designato l’amministratore cessato.
    </p>
<p align="left">
<b>3.3</b> <b>Materie speciali</b>
</p>
<p>
      Il Patto Parasociale prevede che gli aderenti allo stesso faranno sì che nelle assemblee della Società e di Safilo concernenti le seguenti operazioni straordinarie le relative deliberazioni siano adottate solo con il preventivo consenso sia di Only 3T che di SunlightLuxco A e SunlightLuxco III ovvero con il loro voto favorevole:
    </p>
<p>
<b>(a)</b> emissione di nuove azioni della Società e/o di Safilo, di obbligazioni convertibili in azioni della Società e/o di Safilo, di titoli obbligazionari o altri strumenti finanziari che consentano di acquistare o di sottoscrivere azioni della Società e/o di Safilo;
    </p>
<p>
<b>(b)</b> fusione e scissione della Società o di Safilo con qualsiasi altra Persona (come ivi definita), fatta eccezione per l’eventuale fusione per incorporazione di Safilo nella Società;
    </p>
<p>
<b>(c)</b> scioglimento e liquidazione della Società o di Safilo;
    </p>
<p>
<b>(d)</b> modifiche dello statuto sociale della Società o di Safilo;
    </p>
<p>
<b>(e)</b> acquisto, vendita o annullamento di azioni proprie di Safilo.
    </p>
<p>
      Inoltre, il Patto Parasociale prevede che, nel caso in cui SunlightLuxco A e SunlightLuxco III detengano complessivamente una partecipazione nella Società almeno pari al 10% del capitale della stessa: (i) le seguenti materie speciali siano sottoposte alla competenza esclusiva del consiglio di amministrazione della Società e/o di Safilo (e che quindi non saranno delegabili alla
      decisione di un singolo amministratore); e (ii) le relative deliberazioni del consiglio di amministrazione della Società e di Safilo siano adottate solo con il preventivo consenso di Only 3T, SunlightLuxco A e SunlightLuxco III ovvero con il voto favorevole di almeno uno dei due amministratori nominati su designazione di SunlightLuxco A e SunlightLuxco III:
    </p>
<p>
<b>(a)</b> vendita o qualsiasi altro atto di disposizione, da parte della Società, di tutta o parte della partecipazione da essa detenuta in Safilo o in qualsiasi altra Controllata Rilevante per effetto di trasferimento di azioni o di altra operazione; <b></b>
</p>
<p>
<b>(b)</b> progetto di fusione o di scissione della Società o di Safilo con qualsiasi altra Persona, fatta eccezione per l’eventuale fusione per incorporazione di Safilo nella Società;
    </p>
<p>
<b>(c)</b> scioglimento e liquidazione o altra procedura similare della Società, di Safilo e/o di qualsiasi altra Controllata Rilevante; <b></b>
</p>
<p>
<b>(d)</b> costituzione da parte della Società o di Safilo di garanzie di rilevo su cespiti o altri beni della Società o di Safilo, fatta eccezione per le garanzie previste dai finanziamenti in essere o che siano concesse nel quadro del rifinanziamento degli esistenti finanziamenti, e fatta eccezione per le garanzie costituite per effetto di disposizioni di legge;
    </p>
<p>
<b>(e)</b> determinazione dei termini e condizioni del nuovo piano di incentivazione a lungo termine che è stato delegato al consiglio di amministrazione della Società dall’assemblea straordinaria del 24 ottobre 2005; <b></b>
</p>
<p>
<b>(f)</b> istruzioni di voto nell’assemblea di Safilo o di qualsiasi altra Controllata Rilevante con riferimento alle materie speciali previste nel Patto Parasociale<b>.</b>
</p>
<p>
      Infine, nel caso in cui SunlightLuxco A e SunlightLuxco III detengano complessivamente una partecipazione superiore al 20% del capitale sociale della Società, il Patto Parasociale prevede che (i) oltre alle materie speciali sopra elencate, anche le seguenti ulteriori materie speciali siano sottoposte alla competenza esclusiva del consiglio di amministrazione della Società e/o di
      Safilo (e che quindi non saranno delegabili alla decisione di un singolo amministratore) e (ii) le deliberazioni su tali ulteriori materie speciali del consiglio di amministrazione siano adottate solo con il preventivo consenso sia di Only 3T che delle SunlightLuxcos ovvero con il voto favorevole di almeno uno degli amministratori nominati su designazione di SunlightLuxco A e SunlightLuxco
      III:
    </p>
<p>
<b>(a)</b> vendita o acquisizione o altro atto di disposizione da parte della Società di cespiti, rami d’azienda, partecipazioni o attività posseduti da Safilo (in una singola operazione o serie di operazioni correlate) di valore complessivo per anno superiore a Euro 25.000.000 (venticinquemilioni) (o equivalente ammontare in valuta straniera);
    </p>
<p>
<b>(b)</b> assunzione, rifinanziamento o modifica di termini di rilievo, da parte della Società o di Safilo o di qualsiasi Controllata Rilevante, di finanziamenti bancari per un importo in linea capitale superiore a Euro 25.000.000 (venticinquemilioni) (o equivalente ammontare in valuta straniera) di volta in volta (o costituzione di garanzie da parte della Società o di Safilo o
      di qualsiasi Controllata Rilevante per tali finanziamenti), fatta eccezione la erogazione o l’utilizzo in misura superiore di anticipi su linee di credito esistenti alla data odierna;
    </p>
<p>
<b>(c)</b> qualsiasi investimento di valore superiore ad Euro 25.000.000 (venticinquemilioni) (o equivalente ammontare in valuta straniera) per anno, che non sia contemplato dal <i>budget</i> annuale o dal <i>business plan</i> della Società e/o di Safilo e/o di qualsiasi Controllata Rilevante;
    </p>
<p>
<b>(d)</b> conclusione o modifica di termini di rilievo, da parte della Società, di Safilo o di qualsiasi altra Controllata Rilevante, di contratti che prevedano pagamenti da parte della, o a favore della, Società, Safilo o qualsiasi altra Controllata Rilevante di importo superiore a Euro 10.000.000 (diecimilioni) per anno o di importo complessivamente superiore ad Euro 25.000.000
      (venticinquemilioni) (o equivalente ammontare in valuta straniera);
    </p>
<p>
<b>(e)</b> stipulazione di accordi di joint-venture o di simili accordi che comportino, per la Società o per Safilo o per qualsiasi Controllata Rilevante, un impegno finanziario cumulativo di valore complessivo per anno superiore a Euro 25.000.000 (venticinquemilioni) (o equivalente ammontare in valuta straniera);
    </p>
<p>
<b>(f)</b> approvazione del business plan o di altri piani strategici a lungo termine della Società, di Safilo e/o di qualsiasi Controllata Rilevante;
    </p>
<p>
<b>(g)</b> istruzioni di voto nelle assemblee di Safilo o di qualsiasi altra Controllata Rilevante in merito alle materie speciali e alle ulteriori materie speciali previste nel Patto Parasociale.
    </p>
<p align="left">
<b>3.4</b> <b>Obblighi informativi</b>
</p>
<p>
      Il Patto Parasociale prevede che la Società e Safilo compiano tutti gli atti richiesti affinché i bilanci e i <i>management accounts</i> della Società, Safilo e le Controllate siano redatti in conformità agli IFRS.
    </p>
<p>
      E’ inoltre previsto che, oltre alle informazioni e alla documentazione che, per ragione del loro incarico, sarà resa disponibile agli amministratori della Società e Safilo nominati su designazione di SunlightLuxco A e SunlightLuxco III, la Società e Safilo forniscano ai soci, per quanto permesso dalla legge Italiana e dai regolamenti applicabili, le seguenti
      informazioni:
    </p>
<p>
<b>(a)</b> i bilanci consolidati certificati della Società redatti in conformità agli IFRS per ciascun esercizio, per ciascun semestre e per ciascun trimestre corredati dalle relative relazioni di certificazione, non appena possibile; e
    </p>
<p>
<b>(b)</b> le informazioni che possano essere ragionevolmente richieste da parte di SunlightLuxco A e SunlightLuxco III al fine di adempiere alle obbligazioni loro derivanti da qualsiasi disposizione di legge sul controllo estero ( ‘<i>foreign control statute</i>’).
    </p>
<p>
<b>3.5</b> <b>Diritto di co-vendita</b>
</p>
<p>
      Il Patto Parasociale prevede inoltre, nel caso di trasferimento, in una singola transazione o in una serie di transazioni, da parte di Only 3T (o da parte di altra società da questa ultima controllata) a terzi di una partecipazione nella Società pari o superiore al 50% della sua partecipazione al capitale sociale della Società alla data di inizio delle negoziazioni, il
      diritto di SunlightLuxco A e di SunlightLuxco III di vendere al terzo cessionario una quota proporzionale delle rispettive partecipazioni nella Società. Tale diritto di co-vendita non si applica in caso di offerte pubbliche di acquisto o di scambio.
    </p>
<p align="left">
<b>3.6</b> <b>Durata del patto. Rinnovo</b>
</p>
<p>
      Il Patto Parasociale è entrato in vigore con effetto dalla data di inizio delle negoziazioni delle azioni della Società sul Mercato Telematico Azionario organizzato e gestito da Borsa Italiana S.p.A., ossia il 9 dicembre 2005 (la "<b>Data di Effetto</b>").
    </p>
<p>
      Il Patto Parasociale avrà la durata di tre anni dalla Data di Effetto, salvo la sua automatica ed immeditata risoluzione di diritto nel caso in cui, in qualsiasi momento, la partecipazione complessiva di SunlightLuxco A e SunlightLuxco III scenda al di sotto del 10% del capitale sociale della Società.
    </p>
<p>
      Alla cessazione di questo Patto Parasociale per qualsiasi ragione, le SunlightLuxcos faranno sì che i membri dei consigli di amministrazione della società e di Safilo nominati su designazione di SunlightLuxco A e SunlightLuxco III mettano prontamente a disposizione le loro cariche e a tale scopo rassegnino per iscritto le loro rispettive dimissioni.
    </p>
<p align="left">
<b>4.</b> <b>DEPOSITO DEL PATTO PARASOCIALE</b>
</p>
<p align="left">
      Il Patto Parasociale è depositato presso l’Ufficio del Registro delle Imprese di Vicenza.
    </p>
<p align="left">
      20 dicembre 2005
    </p>
<p align="left">
<b>[SR.1.05.1]