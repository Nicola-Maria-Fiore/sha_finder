<html>
<head>
<title>
      NTS - NETWORK SYSTEMS SPA - Estratto dei patti parasociali
    </title>
<meta content="stp" name="subjectList"/>
<meta content="147313" name="linkid"/>
<meta content="NTS - NETWORK SYSTEMS SPA - Estratto dei patti parasociali" name="Description"/>
<meta content="stpatti" name="ss_family"/>
<meta content="NTS - NETWORK SYSTEMS SPA" name="societa"/>
<meta content="stpatti" name="ss_table"/>
<meta content="2002-10-14" name="date"/>
<meta content="stpatti" name="tipo"/>
<meta content="N;consob;1099914968993" name="synchro"/>
<meta content="194948" name="codconsob"/>
</head>
<body>
<p align="left">
<b>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</b>
</p>
<p align="center">
<strong>Freedomland Internet Television Network S.p.A.</strong>
</p>
<p>
      Ai sensi dell'art. 122 D. Lgs. 24 febbraio 1998, n. 58 e dell'art. 127 e seguenti del Regolamento adottato dalla Consob con delibera 11971 del 14 maggio 1999 e successive modifiche, si rende noto che Interactive Group S.p.A., con sede in Castenaso (Bologna), Cà Bel Fiore 8, codice fiscale e numero di iscrizione presso il Registro delle Imprese di Bologna 01810311207 ("
      <strong>Interactive</strong>" o l'" <strong>Offerente</strong>") ha concluso i seguenti accordi in relazione all'offerta pubblica di acquisto lanciata da Interactive sulle azioni di Freedomland Internet Television Network S.p.A. (" <strong>Freedomland</strong>" e l'" <strong>Offerta</strong>") con documento di offerta pubblica di acquisto
      pubblicato in data 11 luglio 2002 (il " <strong>Documento di</strong><strong>Offerta</strong>"):
    </p>
<blockquote>
<p>
<strong>(i)</strong>un accordo sottoscritto a mezzo scambio di corrispondenza in data 26 luglio 2002 con il dott. Virgilio Maurizio Degiovanni (l'" <strong>Azionista Degiovanni</strong>" e l'" <strong>Accordo con Degiovanni</strong>");
      </p>
<p>
<strong>(ii)</strong>un accordo sottoscritto a mezzo scambio di corrispondenza in data 26 luglio 2002 con i signori Uberto Molo e Pieraldo Mortara (gli " <strong>Azionisti Molo e Mortara</strong>" e l'" <strong>Accordo con Molo e Mortara</strong>"); e
      </p>
<p>
<strong>(iii)</strong>un accordo sottoscritto a mezzo scambio di corrispondenza in data 26 luglio/29 luglio 2002 con European Web S.A. con sede in Lussemburgo, 8/10 Avenue de la Gare (" <strong>EW</strong>" e l'" <strong>Accordo con EW</strong>").
      </p>
</blockquote>
<p>
<strong>L'Accordo con Degiovanni</strong>
</p>
<p>
      L'Accordo con Degiovanni prevede l'impegno dell'Azionista Degiovanni nei confronti di Interactive ad apportare all'Offerta tutte le n. 8.085.484 azioni ordinarie Freedomland di sua proprietà, pari al 56,11% del capitale sociale di Freedomland attualmente sottoscritto e versato, entro il terzo giorno lavorativo successivo alla pubblicazione da parte di Interctive della
      modifica dell'Offerta ai sensi dell'art. 43 del Regolamento CONSOB 11971/1999 (come modificato) <em>.</em>Il corrispettivo unitario offerto dall'Offerente, come aumentato con comunicazione a Consob e al mercato in data 26 luglio 2002, è pari a Euro 12,60 per azione da corrispondere interamente in denaro a tutti gli aderenti all'Offerta.
    </p>
<p>
      Ai sensi dell'Accordo con Degiovanni, l'Azionista Degiovanni anche in considerazione della riconosciuta valenza del piano di investimenti descritto nel Documento di Offerta, si è impegnato irrevocabilmente nei confronti dell'Offerente, qualora un'altra offerta pubblica di acquisto o più offerte pubbliche fossero lanciate, anche per effetto di rilanci, ad un
      corrispettivo superiore a Euro 12,60, ad aderire all'Offerta di Interactive ove quest'ultima, anche a seguito di controfferte o rilanci, proponesse, ferma ogni altra modalità e condizione dell'Offerta, un prezzo di acquisto maggiore o uguale alla/e eventuale/i offerte concorrenti.
    </p>
<p>
      Interactive si è impegnata, irrevocabilmente condizionatamente, (i) all'adesione dell'Azionista Degiovanni all'Offerta con tutte le n. 8.085.484 azioni ordinarie Freedomland di sua proprietà (pari al 56,11% del capitale sociale di Freedomland), e (ii) al successo dell'Offerta, ai termini ed alle condizioni di cui al Documento di Offerta, e, a tal fine, in caso di
      adesione all'Offerta di un numero di azioni Freedomland inferiore al 66,67% del capitale sociale ordinario della Freedomland, ad avvalersi della facoltà prevista dal punto 1.1(a), secondo paragrafo del Documento di Offerta, e per l'effetto a rinunciare alla condizione di cui al punto 1.1(a), primo paragrafo, del Documento di Offerta:
    </p>
<blockquote>
<p>
        (a) ad acquisire tutte le n. 8.085.484 azioni ordinarie Freedomland di proprietà dell'Azionista Degiovanni, venendo così ad acquisire un quantitativo di azioni Freedomland superiore al Quantitativo Minimo, come definito nel Documento d'Offerta, e
      </p>
<p>
        (b) a concedere all'Azionista Degiovanni, ai sensi e per gli effetti dell'art. 1331 c.c. un'opzione di acquisto avente ad oggetto numero 1.441.112 azioni ordinarie Freedomland, pari al 10% del capitale sociale della stessa (l'"Opzione Call"), il cui contratto verrà tempestivamente definito e stipulato da Interactive e dall'Azionista Degiovanni.
      </p>
</blockquote>
<p>
      Il corrispettivo per la concessione dell'Opzione Call è pari a Euro 800.000,00, come pattuito dalle parti. L'Opzione Call potrà essere esercitata in una o più tranche a partire dal 30esimo giorno successivo alla data di chiusura dell'Offerta fino al 12esimo mese successivo alla data di chiusura dell'Offerta ad un prezzo unitario pari a Euro 15 (fatti salvi
      eventuali aggiustamenti in caso di operazioni sul capitale di Freedomland). Il regolamento dell'Opzione Call avverrà, senza il trasferimento materiale delle azioni oggetto dell'Opzione Call, esclusivamente mediante pagamento da Interactive all'Azionista Degiovanni - entro 15 giorni lavorativi dalla data di esercizio dell'Opzione Call - dell'importo differenziale
      fra: (a) il prezzo unitario di esercizio, pari a Euro 15; e (b) il minore tra (i) il prezzo ufficiale medio ponderato dell'azione Freedomland nei 30 giorni di negoziazione precedenti la data di esercizio dell'Opzione Call e (ii) Euro 20 per azione. Detto importo differenziale sarà pagato dall'Offerente in contanti per almeno il 50% dell'importo stesso e per la
      differenza mediante dazione di azioni dell'Emittente nel numero risultante dalla seguente formula:
    </p>
<p align="center">
      importo residuo dovuto
    </p>
<p align="center">
      _______________________
    </p>
<p align="center">
      il prezzo ufficiale medio ponderato dell'azione dell'Emittente nei 30 giorni di negoziazione precedenti la data di esercizio dell'Opzione Call,
    </p>
<p>
      con arrotondamento all'unità superiore.
    </p>
<p>
      Interactive potrà esercitare a sua piena discrezione il diritto di voto in relazione alle azioni oggetto dell'Opzione Call fino a quando non verrà esercitata.
    </p>
<p>
      Le predette azioni Freedomland da consegnare all'Azionista Degiovanni dovranno essere libere da qualsiasi vincolo, pegno o gravame a favore di terzi, intendendosi per tali anche le società appartenenti al Gruppo Interactive (come definito nel Documento di Offerta), al momento della loro dazione da Interactive all'Azionista Degiovanni.
    </p>
<p>
      Interactive potrà esercitare a sua piena discrezione il diritto di voto in relazione alle azioni Freedomland oggetto dell'Opzione Call. Esercitata l'Opzione Call, l'Azionista Degiovanni potrà disporre a Sua piena discrezione delle azioni Freedomland che riceverà come modalità di pagamento del predetto importo differenziale, così come potrà
      esercitare a sua piena discrezione il diritto di voto sulle stesse.
    </p>
<p>
      Interactive si impegna a non porre in essere alcun comportamento diretto ad ostacolare o contrastare anche indirettamente l'esercizio dell'Opzione Call.
    </p>
<p>
      Interactive si impegna a non considerare operazione che possa contrastare il conseguimento degli obiettivi dell'Offerta, rilevante ai fini dell'art. 104 del d.lgs. 58/1998, l'eventuale pagamento che il consiglio di amministrazione di Freedomland dovesse effettuare a favore dei soggetti e per gli importi risultanti dalla situazione patrimoniale al 31 dicembre 2001 di Freedomland
      allegata all'Accordo Degiovanni per un importo netto pari a Euro 2.684.500,00, con conseguente definitiva estinzione di ogni pretesa, ragione o azione a qualsiasi titolo di tutte le parti coinvolte. Qualora il consiglio di amministrazione di Freedomland non dovesse concludere suddetta transazione entro la data di chiusura dell'Offerta e, condizionatamente al successo
      dell'Offerta, Interactive si impegna nei confronti dell'Azionista Degiovanni a far sì che il consiglio di amministrazione di Freedomland concluda detta transazione fino alla corresponsione di un importo massimo di Euro 2.684.500,00 entro 30 giorni dalla data di chiusura dell'Offerta. Le Parti convengono di dover addivenire a quanto qui indicato al fine di permettere a
      Freedomland di definire tutti i rapporti esistenti con le società controllate e/o collegate all'Azionista Degiovanni nella massima trasparenza nei confronti dei mercati.
    </p>
<p>
<b>PATTO VENUTO MENO</b>
</p>
<p>
      3 agosto 2002
    </p>
<p>
<b>[FE.1.02.1]