<html>
  <head>
    <title>
      NTS - NETWORK SYSTEMS SPA - Estratto dei patti parasociali
    </title>
    <meta name="subjectList" content="stp" />
    <meta name="linkid" content="147313" />
    <meta name="Description" content="NTS - NETWORK SYSTEMS SPA - Estratto dei patti parasociali" />
    <meta name="ss_family" content="stpatti" />
    <meta name="societa" content="NTS - NETWORK SYSTEMS SPA" />
    <meta name="ss_table" content="stpatti" />
    <meta name="date" content="2002-10-14" />
    <meta name="tipo" content="stpatti" />
    <meta name="synchro" content="N;consob;1099914968993" />
    <meta name="codconsob" content="194948" />
  </head>
  <body>
    <p align="left">
      <b>Estratto dei patti parasociali comunicati alla Consob ai sensi dell&#39;art. 122 del d.lgs. 24.2.1998, n. 58</b>
    </p>
    <p align="center">
      <strong>Freedomland Internet Television Network S.p.A.</strong>
    </p>
    <p>
      Ai sensi dell&#39;art. 122 D. Lgs. 24 febbraio 1998, n. 58 e dell&#39;art. 127 e seguenti del Regolamento adottato dalla Consob con delibera 11971 del 14 maggio 1999 e successive modifiche, si rende noto che Interactive Group S.p.A., con sede in Castenaso (Bologna), C&#224; Bel Fiore 8, codice fiscale e numero di iscrizione presso il Registro delle Imprese di Bologna 01810311207 (&quot;
      <strong>Interactive</strong>&quot; o l&#39;&quot; <strong>Offerente</strong>&quot;) ha concluso i seguenti accordi in relazione all&#39;offerta pubblica di acquisto lanciata da Interactive sulle azioni di Freedomland Internet Television Network S.p.A. (&quot; <strong>Freedomland</strong>&quot; e l&#39;&quot; <strong>Offerta</strong>&quot;) con documento di offerta pubblica di acquisto
      pubblicato in data 11 luglio 2002 (il &quot; <strong>Documento di</strong><strong>Offerta</strong>&quot;):
    </p>
    <blockquote>
      <p>
        <strong>(i)</strong>un accordo sottoscritto a mezzo scambio di corrispondenza in data 26 luglio 2002 con il dott. Virgilio Maurizio Degiovanni (l&#39;&quot; <strong>Azionista Degiovanni</strong>&quot; e l&#39;&quot; <strong>Accordo con Degiovanni</strong>&quot;);
      </p>
      <p>
        <strong>(ii)</strong>un accordo sottoscritto a mezzo scambio di corrispondenza in data 26 luglio 2002 con i signori Uberto Molo e Pieraldo Mortara (gli &quot; <strong>Azionisti Molo e Mortara</strong>&quot; e l&#39;&quot; <strong>Accordo con Molo e Mortara</strong>&quot;); e
      </p>
      <p>
        <strong>(iii)</strong>un accordo sottoscritto a mezzo scambio di corrispondenza in data 26 luglio/29 luglio 2002 con European Web S.A. con sede in Lussemburgo, 8/10 Avenue de la Gare (&quot; <strong>EW</strong>&quot; e l&#39;&quot; <strong>Accordo con EW</strong>&quot;).
      </p>
    </blockquote>
    <p>
      <strong>L&#39;Accordo con Degiovanni</strong>
    </p>
    <p>
      L&#39;Accordo con Degiovanni prevede l&#39;impegno dell&#39;Azionista Degiovanni nei confronti di Interactive ad apportare all&#39;Offerta tutte le n. 8.085.484 azioni ordinarie Freedomland di sua propriet&#224;, pari al 56,11% del capitale sociale di Freedomland attualmente sottoscritto e versato, entro il terzo giorno lavorativo successivo alla pubblicazione da parte di Interctive della
      modifica dell&#39;Offerta ai sensi dell&#39;art. 43 del Regolamento CONSOB 11971/1999 (come modificato) <em>.</em>Il corrispettivo unitario offerto dall&#39;Offerente, come aumentato con comunicazione a Consob e al mercato in data 26 luglio 2002, &#232; pari a Euro 12,60 per azione da corrispondere interamente in denaro a tutti gli aderenti all&#39;Offerta.
    </p>
    <p>
      Ai sensi dell&#39;Accordo con Degiovanni, l&#39;Azionista Degiovanni anche in considerazione della riconosciuta valenza del piano di investimenti descritto nel Documento di Offerta, si &#232; impegnato irrevocabilmente nei confronti dell&#39;Offerente, qualora un&#39;altra offerta pubblica di acquisto o pi&#249; offerte pubbliche fossero lanciate, anche per effetto di rilanci, ad un
      corrispettivo superiore a Euro 12,60, ad aderire all&#39;Offerta di Interactive ove quest&#39;ultima, anche a seguito di controfferte o rilanci, proponesse, ferma ogni altra modalit&#224; e condizione dell&#39;Offerta, un prezzo di acquisto maggiore o uguale alla/e eventuale/i offerte concorrenti.
    </p>
    <p>
      Interactive si &#232; impegnata, irrevocabilmente condizionatamente, (i) all&#39;adesione dell&#39;Azionista Degiovanni all&#39;Offerta con tutte le n. 8.085.484 azioni ordinarie Freedomland di sua propriet&#224; (pari al 56,11% del capitale sociale di Freedomland), e (ii) al successo dell&#39;Offerta, ai termini ed alle condizioni di cui al Documento di Offerta, e, a tal fine, in caso di
      adesione all&#39;Offerta di un numero di azioni Freedomland inferiore al 66,67% del capitale sociale ordinario della Freedomland, ad avvalersi della facolt&#224; prevista dal punto 1.1(a), secondo paragrafo del Documento di Offerta, e per l&#39;effetto a rinunciare alla condizione di cui al punto 1.1(a), primo paragrafo, del Documento di Offerta:
    </p>
    <blockquote>
      <p>
        (a) ad acquisire tutte le n. 8.085.484 azioni ordinarie Freedomland di propriet&#224; dell&#39;Azionista Degiovanni, venendo cos&#236; ad acquisire un quantitativo di azioni Freedomland superiore al Quantitativo Minimo, come definito nel Documento d&#39;Offerta, e
      </p>
      <p>
        (b) a concedere all&#39;Azionista Degiovanni, ai sensi e per gli effetti dell&#39;art. 1331 c.c. un&#39;opzione di acquisto avente ad oggetto numero 1.441.112 azioni ordinarie Freedomland, pari al 10% del capitale sociale della stessa (l&#39;&quot;Opzione Call&quot;), il cui contratto verr&#224; tempestivamente definito e stipulato da Interactive e dall&#39;Azionista Degiovanni.
      </p>
    </blockquote>
    <p>
      Il corrispettivo per la concessione dell&#39;Opzione Call &#232; pari a Euro 800.000,00, come pattuito dalle parti. L&#39;Opzione Call potr&#224; essere esercitata in una o pi&#249; tranche a partire dal 30esimo giorno successivo alla data di chiusura dell&#39;Offerta fino al 12esimo mese successivo alla data di chiusura dell&#39;Offerta ad un prezzo unitario pari a Euro 15 (fatti salvi
      eventuali aggiustamenti in caso di operazioni sul capitale di Freedomland). Il regolamento dell&#39;Opzione Call avverr&#224;, senza il trasferimento materiale delle azioni oggetto dell&#39;Opzione Call, esclusivamente mediante pagamento da Interactive all&#39;Azionista Degiovanni - entro 15 giorni lavorativi dalla data di esercizio dell&#39;Opzione Call - dell&#39;importo differenziale
      fra: (a) il prezzo unitario di esercizio, pari a Euro 15; e (b) il minore tra (i) il prezzo ufficiale medio ponderato dell&#39;azione Freedomland nei 30 giorni di negoziazione precedenti la data di esercizio dell&#39;Opzione Call e (ii) Euro 20 per azione. Detto importo differenziale sar&#224; pagato dall&#39;Offerente in contanti per almeno il 50% dell&#39;importo stesso e per la
      differenza mediante dazione di azioni dell&#39;Emittente nel numero risultante dalla seguente formula:
    </p>
    <p align="center">
      importo residuo dovuto
    </p>
    <p align="center">
      _______________________
    </p>
    <p align="center">
      il prezzo ufficiale medio ponderato dell&#39;azione dell&#39;Emittente nei 30 giorni di negoziazione precedenti la data di esercizio dell&#39;Opzione Call,
    </p>
    <p>
      con arrotondamento all&#39;unit&#224; superiore.
    </p>
    <p>
      Interactive potr&#224; esercitare a sua piena discrezione il diritto di voto in relazione alle azioni oggetto dell&#39;Opzione Call fino a quando non verr&#224; esercitata.
    </p>
    <p>
      Le predette azioni Freedomland da consegnare all&#39;Azionista Degiovanni dovranno essere libere da qualsiasi vincolo, pegno o gravame a favore di terzi, intendendosi per tali anche le societ&#224; appartenenti al Gruppo Interactive (come definito nel Documento di Offerta), al momento della loro dazione da Interactive all&#39;Azionista Degiovanni.
    </p>
    <p>
      Interactive potr&#224; esercitare a sua piena discrezione il diritto di voto in relazione alle azioni Freedomland oggetto dell&#39;Opzione Call. Esercitata l&#39;Opzione Call, l&#39;Azionista Degiovanni potr&#224; disporre a Sua piena discrezione delle azioni Freedomland che ricever&#224; come modalit&#224; di pagamento del predetto importo differenziale, cos&#236; come potr&#224;
      esercitare a sua piena discrezione il diritto di voto sulle stesse.
    </p>
    <p>
      Interactive si impegna a non porre in essere alcun comportamento diretto ad ostacolare o contrastare anche indirettamente l&#39;esercizio dell&#39;Opzione Call.
    </p>
    <p>
      Interactive si impegna a non considerare operazione che possa contrastare il conseguimento degli obiettivi dell&#39;Offerta, rilevante ai fini dell&#39;art. 104 del d.lgs. 58/1998, l&#39;eventuale pagamento che il consiglio di amministrazione di Freedomland dovesse effettuare a favore dei soggetti e per gli importi risultanti dalla situazione patrimoniale al 31 dicembre 2001 di Freedomland
      allegata all&#39;Accordo Degiovanni per un importo netto pari a Euro 2.684.500,00, con conseguente definitiva estinzione di ogni pretesa, ragione o azione a qualsiasi titolo di tutte le parti coinvolte. Qualora il consiglio di amministrazione di Freedomland non dovesse concludere suddetta transazione entro la data di chiusura dell&#39;Offerta e, condizionatamente al successo
      dell&#39;Offerta, Interactive si impegna nei confronti dell&#39;Azionista Degiovanni a far s&#236; che il consiglio di amministrazione di Freedomland concluda detta transazione fino alla corresponsione di un importo massimo di Euro 2.684.500,00 entro 30 giorni dalla data di chiusura dell&#39;Offerta. Le Parti convengono di dover addivenire a quanto qui indicato al fine di permettere a
      Freedomland di definire tutti i rapporti esistenti con le societ&#224; controllate e/o collegate all&#39;Azionista Degiovanni nella massima trasparenza nei confronti dei mercati.
    </p>
    <p>
      <b>PATTO VENUTO MENO</b>
    </p>
    <p>
      3 agosto 2002
    </p>
    <p>
      <b>[FE.1.02.1]</b>
    </p>
    <hr />
    <p align="center">
      <strong>Freedomland Internet Television Network S.p.A.</strong>
    </p>
    <p>
      <b>L&#39;Accordo con Molo e Mortara</b>
    </p>
    <p>
      L&#39;Accordo con Molo e Mortara prevede l&#39;impegno degli Azionisti Molo e Mortara nei confronti di Interactive ad apportare all&#39;Offerta tutte le n. 554.640 azioni ordinarie Freedomland di loro propriet&#224;, pari al 3,848% (di cui rispettivamente il 1,924%, pari a n. 277.320, per ogni azionista) del capitale sociale di Freedomland attualmente sottoscritto e versato, entro il terzo
      giorno lavorativo successivo alla pubblicazione da parte di Interctive della modifica dell&#39;Offerta ai sensi dell&#39;art. 43 del Regolamento CONSOB 11971/1999 (come modificato). Il corrispettivo unitario offerto dall&#39;Offerente, come aumentato con comunicazione a Consob e al mercato in data 26 luglio, &#232; pari a Euro 12,60 per azione da corrispondere interamente in denaro a tutti
      gli aderenti all&#39;Offerta.
    </p>
    <p>
      Ai sensi dell&#39;Accordo con Molo e Mortara, ove dovesse essere lanciata un&#39;altra offerta pubblica di acquisto (o pi&#249; offerte pubbliche) avente ad oggetto le azioni Freedomland ad un corrispettivo in denaro maggiore di quello offerto da Interactive e Interactive non rilanciasse o non rilanciasse ulteriormente, l&#39;impegno di cui sopra degli Azionisti Molo e Mortara si
      intender&#224; definitivamente e a tutti gli effetti estinto con la conseguenza, tra l&#39;altro, che gli Azionisti Molo e Mortara saranno liberi di revocare l&#39;adesione all&#39;Offerta di Interactive e potranno ritirare le azioni di Freedomland oggetto di adesione all&#39;Offerta per aderire ad altra offerta. Rimane fermo in ogni caso l&#39;impegno degli Azionisti Molo e Mortara verso
      Interactive ad aderire all&#39;Offerta ove quest&#39;ultima, anche a seguito di controfferte o rilanci, proponesse, ferma ogni altra modalit&#224; e condizione dell&#39;Offerta, un prezzo di acquisto maggiore o uguale alla/e eventuale/i offerte concorrenti.
    </p>
    <b>PATTO VENUTO MENO</b>
    <p>
      3 agosto 2002
    </p>
    <p>
      <b>[FE.2.02.1]</b><br wp="BR2" />
      <br />
    </p>
    <hr />
    <p align="center">
      <strong>Freedomland Internet Television Network S.p.A.</strong>
    </p>
    <p>
      <strong>L&#39;Accordo con EW</strong>
    </p>
    <p>
      L&#39;Accordo con EW, controllata di diritto dal sig. Uberto Molo, prevede l&#39;impegno di EW a non apportare all&#39;Offerta, neppure in caso di successivi adeguamenti del Corrispettivo, le n. 666.668 azioni ordinarie Freedomland di sua propriet&#224; (le &quot; <strong>Azioni</strong><strong>EW</strong>&quot;) pari al 4,66% del capitale sociale di Freedomland attualmente sottoscritto e
      versato.
    </p>
    <p>
      Interactive, conseguentemente, si impegna nei confronti di EW condizionatamente al successo dell&#39;Offerta:
    </p>
    <blockquote>
      <p>
        (a) a far s&#236; che EW designi un membro del consiglio di amministrazione di Freedomland e, in caso di eventuali operazioni di fusione che interessino Freedomland, della societ&#224; risultante dalla fusione, fintanto che EW rimane proprietario delle Azioni EW e, in caso di fusione, di quelle attribuite in concambio;
      </p>
      <p align="left">
        (b) a non promuovere un offerta di acquisto residuale ex art. 108 del D.Lgs. 58/1998 e a non esercitare il diritto di acquisto ex art. 111 del D.Lgs. 58/1998 finalizzati alla revoca dalla quotazione di Freedomland; e
      </p>
      <p>
        (c) in caso di revoca dalla quotazione delle azioni Freedomland e/o quelle attribuite in concambio in caso di fusione, ad acquistare da EW le Azioni EW e/o quelle attribuite in concambio da Fusione, nonch&#233; le azioni sottoscritte da EW in sede di eventuali aumenti di capitale. Tale opzione di vendita potr&#224; essere esercitata da EW in un&#39;unica volta nel periodo compreso fra la
        data di revoca della quotazione e il 6 mese successivo, ad un prezzo unitario pari alla media del corso di borsa dell&#39;ultimo semestre antecedente (fatti salvi eventuali aggiustamenti in caso di operazioni sul capitale di Freedomland. Durante il periodo di validit&#224; dell&#39;opzione, EW mantiene ogni diritto sulle Azioni EW.
      </p>
    </blockquote>
    <p>
      &#200; previsto inoltre, l&#39;impegno di EW a votare con le Azioni EW a favore della fusione fra Freedomland e Interactive, nei termini in cui dovesse essere proposta all&#39;assemblea di Freedomland.
    </p>
    <p>
      L&#39;Accordo con EW prevede inoltre che gli impegni di cui ai punti (a),(b) e (c) che precedono, nonch&#233; l&#39;impegno di EW di votare favorevolmente alla fusione di cui al paragrafo che precede, saranno disciplinati da un apposito contratto parasociale della durata di tre anni, rinnovabile alla scadenza, fra Interactive e EW avente ad oggetto la totalit&#224; delle azioni Freedomland
      da ciascuno di esse detenute.
    </p>
    <p>
      <b>PATTO VENUTO MENO</b>
    </p>
    <p align="left">
      3 agosto 2002
    </p>
    <p>
      <b>[FE.3.02.1]</b>
    </p>
    <p align="center">
      * * *
    </p>
    <p>
      <strong>Per maggiori informazioni sull&#39;Offerta si rinvia al supplemento al Documento di Offerta pubblicato in data 2 agosto 2002 e disponibile</strong>presso: (i) ISTIFID e gli Intermediari Incaricati; (ii) Borsa Italiana S.p.A., in Milano, Piazza degli Affari, n. 6; (iii) la sede legale dell&#39;Offerente, in C&#224; Bel Fiore 8, Castenaso - Bologna; (iv) la Monte Titoli in Milano, Via
      Mantegna 6 per conto degli Intermediari Depositari, nonch&#233; sul sito Internet degli Intermediari Incaricati di cui al paragrafo B.3 del Documento di Offerta.
    </p>
    <p>
      Gli Accordi verranno depositato nei termini di legge presso il Registro delle Imprese di Milano.
    </p>
    <hr />
    <p align="center">
      <strong>Freedomland Internet Television Network S.p.A.</strong>
    </p>
    <p>
      Ai sensi dell&#39;art. 122 del D.Lgs. 24 febbraio 1998, n. 58 e dell&#39;art. 127 e ss. del Regolamento adottato dalla Consob con delibera 11971 del 14 maggio 1999 e successive modifiche ed integrazioni, si rende noto che, in data 4 settembre 2002, CONTENT S.r.l., con sede in Milano, Via Camperio n. 9, numero di iscrizione al Registro delle Imprese e codice fiscale 13381970154 (&quot;
      <strong>Content</strong>&quot; o &quot; <strong>Offerente</strong>&quot;) ha concluso con il dott. Virgilio Maurizio Degiovanni (&quot; <strong>Degiovanni</strong>&quot;), azionista di maggioranza di Freedomland - Internet Television Network S.p.A., con sede in Milano, via Manfredonia n. 4 (&quot; <strong>Freedomland</strong>&quot; o &quot; <strong>Emittente</strong>&quot;), un contratto di
      opzione (&quot; <strong>Accordo</strong>&quot;) avente ad oggetto quanto di seguito descritto.
    </p>
    <p>
      Si precisa che &#232; in corso di svolgimento l&#39;offerta pubblica di acquisto promossa da Content sull&#39;intero capitale sociale di Freedomland (l&#39;&quot; <strong>Offerta</strong>&quot;), i cui termini e condizioni sono indicati nel documento di offerta pubblicato in data 15 agosto 2002 (il &quot; <strong>Documento di Offerta</strong>&quot;);
    </p>
    <p align="center">
      * * *
    </p>
    <p>
      Ai sensi dell&#39;Accordo, Content concede a Degiovanni, ai sensi e per gli effetti dell&#39;art. 1331 c.c., un&#39;opzione di acquisto avente ad oggetto numero 1.441.112 azioni ordinarie Freedomland, pari al 10% del capitale sociale della stessa attualmente sottoscritto e versato (l&#39;&quot; <strong>Opzione Call</strong>&quot;). L&#39;Opzione Call potr&#224; essere esercitata da
      Degiovanni in una o pi&#249; tranche a partire dal trentesimo giorno successivo alla data di chiusura dell&#39;Offerta (&quot; <strong>Data di Inizio Esercizio Opzione Call</strong>&quot;) fino al dodicesimo mese successivo alla data di chiusura dell&#39;Offerta ad un prezzo unitario pari a Euro 15 (quindici). Il quantitativo minimo oggetto di eventuali esercizi parziali non potr&#224;
      comunque essere inferiore all&#39;1% del capitale sociale di Freedomland.
    </p>
    <p>
      Il regolamento dell&#39;Opzione Call avverr&#224;, senza il trasferimento materiale delle azioni Freedomland oggetto dell&#39;Opzione Call, esclusivamente mediante pagamento da parte di Content a Degiovanni - entro 15 giorni lavorativi dalla data di esercizio dell&#39;Opzione Call - dell&#39;importo differenziale fra: (a) il prezzo unitario di esercizio, pari a Euro 15 (quindici); e (b) il
      minore tra (i) il prezzo ufficiale medio ponderato dell&#39;azione Freedomland nei 30 giorni di negoziazione precedenti la data di esercizio dell&#39;Opzione Call e (ii) Euro 20 (venti) per azione. Detto importo differenziale sar&#224; pagato da Content in contanti per il 50% dell&#39;importo stesso e per la differenza mediante dazione di azioni Freedomland nel numero risultante dalla
      seguente formula:
    </p>
    <p>
      [importo residuo dovuto] <strong><em>diviso</em></strong>[prezzo ufficiale medio ponderato dell&#39;azione Freedomland nei 30 giorni di negoziazione precedenti la data di esercizio dell&#39;Opzione Call]
    </p>
    <p>
      con arrotondamento all&#39;unit&#224; superiore.
    </p>
    <p>
      Le predette azioni Freedomland da consegnare a Degiovanni dovranno essere libere da qualsiasi vincolo, pegno o gravame a favore di terzi, intendendosi per tali anche le societ&#224; appartenenti al Gruppo Content (come definito nel Documento di Offerta), al momento della loro dazione da Content a Degiovanni medesimo.
    </p>
    <p>
      Content e Degiovanni convengono che, in espressa deroga a quanto previsto dall&#39;ultimo periodo del primo paragrafo della lettera indicata nell&#39;Appendice N. 2 al Documento d&#39;Offerta, Degiovanni pagher&#224; a Content, quale corrispettivo per la concessione da parte di Content dell&#39;Opzione Call, l&#39;importo di Euro 800.000,00 (ottocentomila), alla Data di Pagamento, quale
      definita nel Documento di Offerta.
    </p>
    <p>
      Content potr&#224; esercitare a sua piena discrezione il diritto di voto in relazione alle azioni Freedomland oggetto dell&#39;Opzione Call fino alla data di esercizio dell&#39;Opzione Call. Esercitata l&#39;Opzione Call, Degiovanni potr&#224; disporre a sua piena discrezione delle azioni Freedomland che ricever&#224; da Content come modalit&#224; di pagamento del predetto importo
      differenziale, cos&#236; come potr&#224; esercitare a sua piena discrezione il diritto di voto sulle stesse.
    </p>
    <p>
      A partire dalla data di sottoscrizione dell&#39;Accordo, Degiovanni si impegna a non avviare o proseguire, direttamente o indirettamente, contatti, trattative o a sottoscrivere accordi i quali potrebbero contrastare, anche direttamente, con l&#39;Offerta o semplicemente rendere pi&#249; difficile la buona riuscita della stessa. In caso di violazione di detto impegno, Degiovanni si impegna a
      corrispondere a Content l&#39;importo di 10.000.000,00 di Euro a titolo di penale non riducibile.
    </p>
    <p>
      Degiovanni si impegna irrevocabilmente a non aderire ad altre offerte pubbliche promosse sulle azioni di Freedomland.
    </p>
    <p>
      Degiovanni si impegna irrevocabilmente a non revocare l&#39;adesione all&#39;Offerta. In caso di violazione di detto impegno, Degiovanni si impegna a corrispondere a Content l&#39;importo di 10.000.000,00 di Euro a titolo di penale non riducibile. Ai sensi dell&#39;art. 1462 c.c., tale importo sar&#224; dovuto a Content da Degiovanni indipendentemente da qualunque contestazione la quale
      potr&#224; essere effettuata solo successivamente all&#39;avvenuto pagamento.
    </p>
    <p>
      In caso di esercizio del diritto di recesso da parte di Degiovanni dall&#39;Accordo per qualunque causa, Degiovanni si impegna a corrispondere, quale corrispettivo, a Content l&#39;importo di 50.000.000,00 di Euro. Ai sensi dell&#39;art. 1462 c.c., tale importo sar&#224; dovuto a Content da Degiovanni indipendentemente da qualunque contestazione, la quale potr&#224; essere effettuata solo
      successivamente all&#39;avvenuto pagamento.
    </p>
    <p>
      Content si impegna (i) ad aumentare il corrispettivo dell&#39;Offerta da 13,00 Euro a 13,20 Euro per azione, (ii) ad effettuare ritualmente tutte le comunicazioni richieste dalla normativa applicabile in relazione al presente Contratto, e (iii) ad adeguare le garanzie di esatto adempimento del corrispettivo dell&#39;Offerta, di cui al Documento di Offerta, in ossequio a quanto qui previsto.
    </p>
    <p>
      L&#39;Accordo &#232; regolato dalla legge italiana. Ogni controversia che dovesse insorgere in relazione all&#39;interpretazione, esecuzione, validit&#224; o efficacia dell&#39;Accordo o inerente ad esso sar&#224; sottoposta al giudizio di un collegio arbitrale.
    </p>
    <p align="center">
      * * *
    </p>
    <p>
      Si precisa che il testo integrale dell&#39;Accordo costituisce l&#39;Appendice N.1 all&#39;integrazione al Documento di Offerta pubblicato in data 6 settembre 2002 sui quotidiani &quot;Il Sole 24 Ore&quot; ed &quot;MF&quot; e disponibile presso l&#39;Offerente, con sede in Milano, Via Camperio n. 9; Borsa Italiana S.p.A., con sede in Milano, Piazza degli Affari n. 6; Monte Titoli S.p.A.,
      con sede in Milano, Via Mantegna n. 6, presso Finanzattiva SIM S.p.A., con sede in Milano, Piazzale Zavattari n. 12; e presso gli Intermediari Incaricati. Esso &#232; altres&#236; reperibile sul sito Internet di Finanzattiva SIM S.p.A. (www.finanzattiva.com) e sui siti Internet degli Intermediari Incaricati indicati nel Paragrafo B.3 del Documento di Offerta.
    </p>
    <p>
      L&#39;Accordo sar&#224; depositato presso il registro delle Imprese di Milano in conformit&#224; al disposto dell&#39;art. 122, comma 1, lett. c) del D.Lgs. 58/98.
    </p>
    <p>
      <b>PATTO VENUTO MENO A SEGUITO DEL VERIFICARSI DEGLI SCOPI IVI PREVISTI&#160;</b>
    </p>
    <p>
      Milano, 4 ottobre 2002
    </p>
    <p>
      <b>[FE.4.02.1]</b>
    </p>
    <hr />
    <p align="center">
      <strong>NTS - NETWORK SYSTEMS SPA<br />
      </strong>(<strong>gi&#224; Freedomland Internet Television Network S.p.A.)</strong>
    </p>
    <p>
      Ai sensi dell&#39;art. 122 del D.Lgs. 24 febbraio 1998, n. 58 e dell&#39;art. 127 e ss. del Regolamento adottato dalla Consob con delibera 11971 del 14 maggio 1999 e successive modifiche ed integrazioni, si rende noto quanto segue:
    </p>
    <p>
      - in data 4 ottobre 2002, &#232; stato regolato il corrispettivo dell&#39;offerta pubblica di acquisto (l&#39;&quot; <strong>Offerta</strong> &quot;) promossa da Content S.p.A. (gi&#224; Content S.r.l.), con sede in Milano, Via Camperio n. 9, numero di iscrizione al Registro delle Imprese e codice fiscale 13381970154 (&quot; <strong>Content</strong> &quot;), sulla totalit&#224; delle azioni
      ordinarie di Freedomland Internet Television Network S.p.A. (&quot; <strong>Freedomland</strong> &quot; e/o &quot; <strong>Emittente</strong> &quot;); a seguito di detta regolazione, Content risulta titolare di n.&#160;11.757.573 azioni ordinarie di Freedomland, rappresentanti l&#39; 81,587% del capitale sociale sottoscritto e versato dell&#39;Emittente;
    </p>
    <p>
      - l&#39;intero capitale sociale di Content &#232; detenuto da July Twenty S.A., societ&#224; di diritto lussemburghese, con sede in Lussemburgo, L-117, 33 Rue Albert 1er (&quot; <strong>July Twenty</strong> &quot;);
    </p>
    <p>
      - i soci di July Twenty (&quot; <strong>Soci di July Twenty</strong> &quot;) sono i seguenti:
    </p>
    <p>
      (i) Kidal S.A. con sede legale in Lussemburgo, L-1449, 18 Rue de l&#39;Eau, titolare di una partecipazione pari al 45,16% del capitale sociale di July Twenty;
    </p>
    <p>
      (ii) Coorsfield Investments B.V., con sede legale in Amsterdam, 1083 HJ, Officia I, De Boelelaan, titolare di una partecipazione pari al 9,68% del capitale sociale di July Twenty;
    </p>
    <p>
      (iii) Cambria Media Ventures LP, con sede legale in Chesham Hoouse, 150 Regent Street, London W1R 5FA), titolare di una partecipazione pari al 45,16% del capitale sociale di July Twenty;
    </p>
    <p>
      - i Soci di July Twenty hanno sottoscritto in data 2 agosto 2002 un accordo che, a decorrere dal 4 ottobre 2002, ha efficacia ed assume rilevanza ai sensi delle fattispecie previste dal comma 5 dell&#39;art. 122 del D.Lgs. 58/98 (l&#39;&quot; <strong>Accordo Parasociale</strong> &quot;). L&#39;Accordo Parasociale riguarda le societ&#224; July Twenty S.A., Content S.p.A. e Fredomland ed ha
      ad oggetto quanto di seguito descritto;
    </p>
    <p align="center">
      * * *
    </p>
    <p>
      Si precisa che:
    </p>
    <p>
      - nessun soggetto controlla attualmente July Twenty S.A. ai sensi dell&#39;art. 93 del D.Lgs. 58/98.
    </p>
    <p>
      - come indicato nel paragrafo A.3 del Documento d&#39;Offerta pubblicato in data 15 agosto 2002, anche a seguito dell&#39;eventuale aumento di capitale di July Twenty S.A., l&#39;ammontare, le condizioni ed i termini (e, in particolare, il sovrapprezzo) di tale aumento di capitale verranno determinati in modo tale nessuno dei soci di July Twenty S.A. detenga una partecipazione superiore al
      49,9% del capitale sociale della stessa, e, conseguentemente, controlli July Twenty S.A. ai sensi dell&#39;art. 93 del D.Lgs 58/98.
    </p>
    <p align="center">
      * * *
    </p>
    <p align="left">
      Milano, 14 ottobre 2002
    </p>
    <p align="left">
      <b>[FE.5.02.1]</b>
    </p>
    <p align="left">
      <strong>PATTO VENUTO MENO</strong>
    </p>
  </body>
</html>

