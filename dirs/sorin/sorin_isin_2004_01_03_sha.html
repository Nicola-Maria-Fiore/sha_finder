<html>
<head>
<title>
      SORIN SPA - Estratto del patto parasociale
    </title>
<meta content="stp" name="subjectList"/>
<meta content="147445" name="linkid"/>
<meta content="SORIN SPA - Estratto del patto parasociale" name="Description"/>
<meta content="stpatti" name="ss_family"/>
<meta content="SORIN SPA" name="societa"/>
<meta content="stpatti" name="ss_table"/>
<meta content="2015-03-14" name="date"/>
<meta content="stpatti" name="tipo"/>
<meta content="N;macina;1385478882755" name="synchro"/>
<meta content="270052" name="codconsob"/>
</head>
<body>
<p align="left">
<b>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</b>
</p>
<p align="center">
<b>SORIN S.P.A.</b>
</p>
<p align="center">
<b>SNIA S.P.A.</b>
</p>
<p>
<strong>Scioglimento del Patto Parasociale stipulato in data 28 luglio 1999</strong>
</p>
<p>
      Si segnala, per occorsa scadenza del relativo termine di durata, l'intervenuto scioglimento del Patto Parasociale relativo a Bios S.p.A. stipulato in data 28 luglio 1999, depositato presso il Registro delle Imprese di Milano in data 3 agosto 1999 al n. 198.307.
    </p>
<p>
<b>Premessa</b>
</p>
<p>
      A seguito della scadenza del Patto Parasociale del 28 luglio 1999 i soci di Bios S.p.A. hanno provveduto alla stipula di un nuovo patto parasociale in data 29 luglio 2002 il cui contenuto riprende sostanzialmente gli accordi precedentemente vigenti.
    </p>
<p>
<strong>Tipo di accordo e relative finalità</strong>
</p>
<p>
      Tra (1) <strong>Hopa S.p.A.</strong>, con sede a Brescia, in Corso Zanardelli 32, (2) <strong>Interbanca S.p.A.</strong>, con sede a Milano, in Corso Venezia 56, (3) <strong>Banca Monte dei Paschi di Siena S.p.A.</strong>, con sede a Siena, in Piazza Salimbeni 3, (4) <strong>Compagnia Assicuratrice Unipol S.p.A</strong>., con sede in Bologna, Via Stalingrado 45, (5) <strong>Fingruppo
      Holding S.p.A.</strong>, con sede in Brescia, in Corso Zanardelli 32, (6) <strong>Meieaurora S.p.A.</strong>, con sede in Milano, Corso di Porta Vigentina 9, (7) <strong>Intermedia S.r.l.</strong>, con sede a Vicenza, in Contrà Carpagnon 11, (8) <strong>Finmetal S.p.A.</strong>, con sede a Rodengo Saiano (BS), in Via Stacca 1, (9) <strong>Cordusio Società Fiduciaria p.A.</strong>,
      con sede a Milano, in Via Dante 4, (10) <strong>Lagor S.p.A.</strong>, con sede a Gallarate (VA), in via Marsala 34/a, (11) <strong>Anfra S.a.p.A di Franco Vaccari &amp; C.</strong>, con sede a Treviso, in Piazza Filodrammatici 1, (12) <strong>Bio Investments S.A.</strong>con sede in Ettenbeex (Belgio), Avenue de Tervuren n. 82, e (13) Signor <strong>Carlo Vanoli</strong>, residente a
      Milano (collettivamente le <strong><em>Parti</em></strong>) è stato sottoscritto un accordo avente le seguenti finalità:
    </p>
<blockquote>
<p>
        1. Disciplinare l'esercizio del diritto di voto delle Parti nella società Bios S.p.A., con sede a Milano, in Via P. Mascagni 14, iscritta al registro delle imprese di Milano al n. 1581546 ( <strong>Bios</strong>), anche con riferimento alla partecipazione detenuta in SNIA S.p.A., con sede a Milano, in Via Borgonuovo 14 ( <strong>Snia</strong>);
      </p>
<p>
        2. Disciplinare le modalità di trasferimento delle azioni Bios.
      </p>
</blockquote>
<p>
      (l' <strong><em>Accordo</em></strong>)
    </p>
<p>
<strong>Soggetti aderenti all'Accordo e azioni da essi detenute</strong>
</p>
<p>
      Il capitale di Bios è suddiviso in 143.000.000 di azioni (le <strong>Azioni</strong>), sottoscritte dalle Parti nelle seguenti proporzioni:
    </p>
<table class="resultTable2">
<tbody>
<tr valign="top">
<td class="resultTD2" width="551">
<strong>Azionista</strong>
</td>
<td class="resultTD2" width="150">
<strong>Percentuale di</strong>
</td>
<td class="resultTD2" width="118">
<strong>N. azioni</strong>
</td>
</tr>
<tr valign="top">
<td class="resultTD2" width="551">
            Hopa S.p.A.
          </td>
<td class="resultTD2" width="150">
            40,715%
          </td>
<td class="resultTD2" width="118">
            58.223.118
          </td>
</tr>
<tr valign="top">
<td class="resultTD2" width="551">
            Interbanca S.p.A.
          </td>
<td class="resultTD2" width="150">
            22,500%
          </td>
<td class="resultTD2" width="118">
            32.175.000
          </td>
</tr>
<tr valign="top">
<td class="resultTD2" width="551">
            Banca Monte dei Paschi di Siena S.p.A.
          </td>
<td class="resultTD2" width="150">
            12,936%
          </td>
<td class="resultTD2" width="118">
            18.497.996
          </td>
</tr>
<tr valign="top">
<td class="resultTD2" width="551">
            Compagnia Assicuratrice Unipol S.p.A <strong>.</strong>
</td>
<td class="resultTD2" width="150">
            7,310%
          </td>
<td class="resultTD2" width="118">
            10.453.217
          </td>
</tr>
<tr valign="top">
<td class="resultTD2" width="551">
            Intermedia S.r.l.
          </td>
<td class="resultTD2" width="150">
            4,994%
          </td>
<td class="resultTD2" width="118">
            7.141.864
          </td>
</tr>
<tr valign="top">
<td class="resultTD2" width="551">
            Fingruppo Holding S.p.A.
          </td>
<td class="resultTD2" width="150">
            3,216%
          </td>
<td class="resultTD2" width="118">
            4.599.414
          </td>
</tr>
<tr valign="top">
<td class="resultTD2" width="551">
            Finmetal S.p.A.
          </td>
<td class="resultTD2" width="150">
            1,822%
          </td>
<td class="resultTD2" width="118">
            2.605.200
          </td>
</tr>
<tr valign="top">
<td class="resultTD2" width="551">
            Gruppo Lamberti:<br/>
            Cordusio Società Fiduciaria p.A., intestataria complessivamente di n. 2.746.886 azioni*, pari al 1,92%
          </td>
<td class="resultTD2" width="150">
            2,285%
          </td>
<td class="resultTD2" width="118">
            3.267.926
          </td>
</tr>
<tr valign="top">
<td class="resultTD2" width="551">
            Meieaurora S.p.A.
          </td>
<td class="resultTD2" width="150">
            2,409%
          </td>
<td class="resultTD2" width="118">
             
          </td>
</tr>
<tr valign="top">
<td class="resultTD2" width="551">
            Anfra S.a.p.A di Franco Vaccari &amp; C.
          </td>
<td class="resultTD2" width="150">
            0,911%
          </td>
<td class="resultTD2" width="118">
            1.302.600
          </td>
</tr>
<tr valign="top">
<td class="resultTD2" width="551">
            Bio Investments S.A.
          </td>
<td class="resultTD2" width="150">
            0,808%
          </td>
<td class="resultTD2" width="118">
            1.155.521
          </td>
</tr>
<tr valign="top">
<td class="resultTD2" width="551">
            Carlo Vanoli
          </td>
<td class="resultTD2" width="150">
            0,093%
          </td>
<td class="resultTD2" width="118">
            132.779
          </td>
</tr>
<tr valign="top">
<td class="resultTD2" width="551">
            Totale
          </td>
<td class="resultTD2" width="150">
            100,000%
          </td>
<td class="resultTD2" width="118">
            143.000.00
          </td>
</tr>
</tbody>
</table>
<p>
      * Si tratta dell'intestazione fiduciaria della nuda proprietà di n. 1.433.899 azioni per conto di Vivel s.s., con sede in Milano; della nuda proprietà di n. 1.312.987 azioni per conto di CFL s.s., con sede in Varese; dell'usufrutto di n. 1.433.899 e n. 1.312.987 azioni per conto rispettivamente di Paolo Lamberti e Carlo Lamberti
    </p>
<p>
      Nessuna delle Parti detiene il controllo di Bios.
    </p>
<p>
      Alla data odierna Bios è titolare di un numero di azioni ordinarie di Snia rappresentanti più della maggioranza del capitale sociale di Snia stessa e, a seguito della scissione di Snia S.p.A. perfezionata in data 2 gennaio 2004 con l'iscrizione al registro delle imprese dell'atto di scissione stipulato in data 24 dicembre 2003, anche di Sorin S.p.A. (società
      beneficiaria a cui è stato trasferito il ramo di azienda biomedicale di Snia S.p.A.)..
    </p>
<p>
<b>Esistenza di vincoli alla cessione delle Azioni</b>
</p>
<p>
      Le Parti non potranno cedere le Azioni per un periodo di tre anni dalla data di efficacia dell'Accordo senza l'autorizzazione scritta preventiva delle altre Parti, salvo che in caso di trasferimenti infra-gruppo.
    </p>
<p>
      Qualora venga presentata un'offerta di acquisto sulla totalità delle Azioni, le Parti si consulteranno per stabilire se aderire a detta offerta. Ciascuna Parte sarà tenuta a cedere le proprie Azioni al terzo offerente nel caso in cui l'offerta sia accettata da tante Parti rappresentanti il 55% delle Azioni.
    </p>
<p>
      Qualora venga lanciata da terzi un'offerta pubblica sulle azioni ordinarie Snia, nel caso l'assemblea di Bios decida di non aderire a tale offerta e in presenza di un prezzo unitario tale da garantire a Bios un <em>Internal Rate of Return</em>su base annua non inferiore al 20%, la Parte che abbia espresso voto contrario alla decisione della maggioranza, avrà il diritto di
      richiedere (l' <strong>Opzione Put</strong>) alle altre Parti, in proporzione alle rispettive quote di detenzione delle Azioni, di acquistare la totalità delle proprie Azioni. Il trasferimento delle Azioni e il pagamento del prezzo di cessione avranno luogo nei medesimi tempi previsti a favore degli aderenti all'offerta pubblica di acquisto e, in caso di riparto, nelle medesime
      percentuali previste in sede di riparto.
    </p>
<p>
<strong>Organi e Maggioranze previste per l'assunzione delle decisioni sulle materie oggetto dell'Accordo.</strong>
</p>
<p>
      Non esistono organi dell'Accordo.
    </p>
<p>
      Il Consiglio di Amministrazione di Bios è composto da tre membri, dei quali uno sarà designato da Interbanca S.p.A., uno da Hopa S.p.A. e uno congiuntamente dalle altre Parti.
    </p>
<p>
      L'Accordo prevede che l'assemblea dei soci di Bios deliberi in sede ordinaria e straordinaria con il voto favorevole del 55% degli intervenuti, fatte salve le delibere relative alle modificazioni degli articoli 6 (trasferimenti delle azioni), 7 (materie riservate all'assemblea), 10 secondo e terzo comma (quorum qualificati) dello statuto Bios che dovranno essere adottate con il
      voto favorevole di soci rappresentanti almeno il 55% del capitale sociale.
    </p>
<p>
      L'Accordo prevede che il Consiglio di Amministrazione eserciti esclusivamente i poteri di ordinaria amministrazione, tra i quali saranno esclusi, a scanso di equivoci, i poteri (i) di acquistare e dismettere, anche attraverso contratti a termine, azioni ordinarie di Snia e (ii) di contrarre debiti in qualsiasi forma eccedenti Euro 500.000,00 per singola operazione.
    </p>
<p>
<b>Durata dei patti e rinnovo</b>
</p>
<p>
      L'Accordo ha efficacia a partire dalla data di apposizione dell'ultima sottoscrizione da parte di alcuna delle Parti, e dunque dal 29 luglio 2002, e rimarrà in vigore fino allo scadere del terzo anno da tale data e dunque sino al 28 luglio 2005.
    </p>
<p>
      Le Parti si sono obbligate a rinegoziare, nei 60 giorni antecedenti il termine del terzo anno, in buona fede e a condizioni sostanzialmente similari, i termini e le condizioni dell'Accordo.
    </p>
<p>
      Qualora, nei 30 giorni antecedenti la scadenza dell'Accordo, le Parti proprietarie di una partecipazione complessiva superiore al 55% del capitale sociale di Bios raggiungano un accordo sui termini e condizioni di un nuovo patto parasociale (le <strong><em>Parti Restanti</em></strong>) e le altre Parti non intendano aderire allo stesso (la <strong><em>Minoranza</em></strong>), le Parti
      Restanti eserciteranno nell'assemblea di Bios i voti loro spettanti perché la medesima acquisti le Azioni detenute dalla Minoranza, che avrà facoltà di cederle. Le Parti Restanti si sono inoltre impegnate, ciascuna in proporzione alla propria partecipazione in Bios, ad acquistare in luogo di Bios, dalla Minoranza, che avrà facoltà di cederle, le Azioni da questa
      detenute, qualora l'acquisto di tali Azioni da parte di Bios non dovesse essere ad essa consentito ai sensi della normativa anche secondaria vigente cui Bios fosse soggetta.
    </p>
<p>
      Qualora le Parti proprietarie di una partecipazione complessiva superiore al 55% del capitale sociale di Bios non raggiungano un accordo sui termini e condizioni di un nuovo patto parasociale, le stesse eserciteranno i rispettivi diritti di voto perché l'assemblea di Bios deliberi la messa in liquidazione di Bios.
    </p>
<p>
<strong>Penali</strong>
</p>
<p>
      La violazione degli impegni assunti dalle Parti comporterà, da parte della Parte inadempiente, il pagamento a favore delle altre Parti, in proporzione alle rispettive partecipazioni nel capitale sociale di Bios, di una penale pari al 25% dell'importo dell'investimento complessivo in Bios che, alla data della violazione, risulti essere stato effettuato a qualsiasi titolo da tale
      Parte, fatta salva la possibilità di dimostrare in giudizio il maggior danno subito.
    </p>
<p>
<b>Deposito dell'Accordo</b>
</p>
<p>
      L'Accordo, stipulato in data 29 luglio 2002, è stato depositato presso il Registro delle Imprese di Milano in data 31 luglio 2002 al n. 250.305.
    </p>
<p>
      3 gennaio 2004
    </p>
<p>
<b>[SH.1.04.1]