<html>
<head>
<title>
      BANCA NAZIONALE DEL LAVORO SPA - Estratto dei patti parasociali
    </title>
<meta content="stp" name="subjectList"/>
<meta content="147249" name="linkid"/>
<meta content="BANCA NAZIONALE DEL LAVORO SPA - Estratto dei patti parasociali" name="Description"/>
<meta content="stpatti" name="ss_family"/>
<meta content="BANCA NAZIONALE DEL LAVORO SPA" name="societa"/>
<meta content="stpatti" name="ss_table"/>
<meta content="2006-04-27" name="date"/>
<meta content="stpatti" name="tipo"/>
<meta content="N;gloria;1146821562991" name="synchro"/>
<meta content="5006" name="codconsob"/>
</head>
<body>
<p align="left">
<b>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</b>
</p>
<p align="center">
<strong>BNL S.P.A.</strong>
</p>
<p>
      Ai sensi dell'art. 122 del D.Lgs. 14 febbraio 1998 n. 58 (il " <strong>Testo Unico</strong>") e degli artt. 129 e segg. del Regolamento approvato con delibera Consob n. 11971 del 14 maggio 1999 e successive modifiche (il " <strong>Regolamento</strong>"), si rende noto il contenuto del patto parasociale (il " <strong>Patto</strong>") avente ad oggetto
      determinate modalità di esercizio dei diritti connessi alla titolarità delle azioni ordinarie (le " <strong>Azioni</strong>") di Banca Nazionale del Lavoro S.p.A. (" <strong>BNL</strong>"), sottoscritto in data 13 marzo 2001 tra Banca Popolare di Vicenza s.c.p.a.r.l. (" <strong>BPV</strong>"), BPV Finance (International) Plc. (" <strong>BPV
      Finance</strong>") e Banca Monte dei Paschi di Siena S.p.A. (" <strong>BMPS</strong>" e, unitamente a BPV ed a BPV Finance, le " <strong>Parti</strong>").
    </p>
<p>
      Il Patto è stato stipulato contestualmente alla sottoscrizione tra le Parti medesime di un contratto avente ad oggetto la vendita, da parte di BPV e BPV Finance, rispettivamente di n. 96.284.374 e n. 4.000.000 Azioni, pari a complessive n. 100.284.374 Azioni (il " <strong>Contratto</strong>"). BPV Finance, con la sottoscrizione del Patto, ha assunto obblighi esclusivamente
      per il periodo intercorrente tra la data di sottoscrizione del Contratto e l'esecuzione del medesimo, avvenuta in data 20 marzo 2001, in forza del quale ha ceduto tutte le proprie 4 milioni di azioni ordinarie BNL a BMPS.
    </p>
<p>
<em>1) Soggetti aderenti al Patto e Azioni oggetto del Patto</em>
</p>
<p>
      Oggetto del Patto sono complessivamente n. 173.260.640 Azioni, pari a circa l'8,2% del capitale sociale ordinario di BNL (le " <strong>Azioni Sindacate</strong>"), di cui n. 72.976.266 Azioni di proprietà di BPV (le " <strong>Azioni Sindacate BPV</strong>") e n. 100.284.374 Azioni di proprietà di BMPS (le " <strong>Azioni Sindacate
      BMPS</strong>").
    </p>
<center>
<table class="resultTable2">
<tr valign="top">
<td class="resultTD2" width="241">
<strong>TITOLARE</strong>
</td>
<td class="resultTD2" width="235">
<strong>NUMERO DI AZIONI SINDACATE</strong>
</td>
<td class="resultTD2" width="385">
<strong>PERCENTUALE SUL CAPITALE ORDINARIO DI BNL</strong>
</td>
</tr>
<tr valign="top">
<td class="resultTD2" width="241">
            BPV
          </td>
<td class="resultTD2" width="235">
<p align="right">
              72.976.266
            </p>
</td>
<td class="resultTD2" width="385">
<p align="right">
              3,45% circa
            </p>
</td>
</tr>
<tr valign="top">
<td class="resultTD2" width="241">
<p align="left">
              BMPS
            </p>
</td>
<td class="resultTD2" width="235">
<p align="right">
              100.284.374
            </p>
</td>
<td class="resultTD2" width="385">
<p align="right">
              4,75% circa
            </p>
</td>
</tr>
<tr valign="top">
<td class="resultTD2" width="241">
<p align="left">
              TOTALE
            </p>
</td>
<td class="resultTD2" width="235">
<p align="right">
              173.260.640
            </p>
</td>
<td class="resultTD2" width="385">
<p align="right">
              8,2% circa
            </p>
</td>
</tr>
</table>
</center>
      
    <p>
<em>2) Contenuto del Patto</em>
</p>
<p>
      Il Patto prevede:
    </p>
<blockquote>
<p>
        (a) la costituzione tra BPV e BMPS di un sindacato di voto e di consultazione, relativamente alle Azioni (il " <strong>Sindacato</strong>").
      </p>
<p>
        (b) La costituzione, tra BPV e BMPS, di un sindacato di voto (il " <strong>Sindacato di Voto</strong>") che prevede l'impegno a votare, rispettivamente, le Azioni Sindacate BPV e le Azioni Sindacate BMPS conformemente alle decisioni del comitato direttivo (il " <strong>Comitato Direttivo</strong>"), di cui al successivo punto 3, adottate a maggioranza semplice dei
        voti espressi alle riunioni del Comitato Direttivo, relativamente alle seguenti deliberazioni dell'assemblea di BNL:
      </p>
<blockquote>
<p>
<em>(i)</em>operazioni sul capitale di BNL;
        </p>
<p>
<em>(ii)</em>nomina alle cariche sociali di BNL;
        </p>
<p>
<em>(iii)</em>modifiche dello Statuto sociale;
        </p>
<p>
<em>(iv)</em>distribuzione di utili o riserve sotto qualsiasi forma;
        </p>
<p>
<em>(v)</em>progetti di alleanza, di aggregazione o di acquisizione aventi rilevanza strategica per la BNL;
        </p>
<p>
<em>(vi)</em>cessione di rilevanti cespiti patrimoniali;
        </p>
<p>
<em>(vii)</em>approvazione di <em>budget</em>, piani previsionali o strategici;
        </p>
<p>
<em>(viii)</em>approvazione di piani di <em>stock option</em>o di incentivazione ai dipendenti.
        </p>
</blockquote>
<p>
        (c) L'impegno di BPV e BMPS a fare quanto in loro potere affinché, nel rispetto dei principi giuridici in materia, in seno al Consiglio di amministrazione e al Comitato Esecutivo di BNL, relativamente alle deliberazioni aventi ad oggetto le materie di cui al Sindacato di Voto, gli amministratori designati da BPV e da BMPS votino conformemente alle decisioni del Comitato Direttivo
        (di cui al punto 3 che segue).
      </p>
<p>
        (d) L'impegno di BPV e BMPS a consultarsi previamente ad ogni riunione dell'Assemblea, del Consiglio di amministrazione e del Comitato Esecutivo di BNL, aventi all'ordine del giorno materie diverse da quelle indicate sottoposte al Sindacato di Voto, al fine di coordinare i comportamenti di BPV e BPMS nelle assemblee di BNL e, nel rispetto dei principi giuridici in materia,
        degli amministratori di BNL designati da BPV e BMPS nel Consiglio di amministrazione e nel Comitato Esecutivo di BNL (il " <strong>Sindacato di Consultazione</strong>").
      </p>
<p>
        (e) L'impegno di BPV a votare in Assemblea a favore della conferma del consigliere espressione di BMPS cooptato dal Consiglio di amministrazione in data 15 marzo 2001 ed a fare quanto in suo potere affinché l'amministratore di BNL designato da BPV, in sede di Consiglio di amministrazione di BNL, voti a favore della nomina del consigliere indicato da BMPS quale componente del
        Comitato Esecutivo di BNL.
      </p>
      (f) L'impegno da parte di BPV, per la durata del Patto, a non trasferire, neppure parzialmente, le Azioni Sindacate BPV (il " <strong>Patto di Blocco</strong>"). 
      <p>
        (g) Il diritto di BPV, qualora BMPS intendesse trasferire tutte o parte delle Azioni Sindacate BMPS ad un terzo acquirente, di trasferire a detto acquirente anche le Azioni Sindacate BPV ad un prezzo minimo non inferiore alla media dei prezzi ufficiali delle azioni ordinarie BNL registrati nei 30 giorni di borsa aperta immediatamente precedenti il trasferimento delle Azioni Sindacate BPV
        all'acquirente maggiorato del 30% (il " <strong>Patto di Co-Vendita</strong>").
      </p>
</blockquote>
<p>
<em>3) Organi del Patto</em>
</p>
<p>
      Unico organo del Patto è il Comitato Direttivo, quale unico organo del Sindacato, composto da 2 membri, designati uno ciascuno da BPV e da BMPS, e che si riunirà tendenzialmente prima di ciascuna riunione del Comitato Esecutivo, del Consiglio di amministrazione e di ciascuna Assemblea di BNL. Ai fini del calcolo delle maggioranze deliberative previste per l'adozione delle
      decisioni del Comitato Direttivo stesso, il membro del Comitato Direttivo designato da BPV ed il membro del Comitato Direttivo designato da BMPS disporranno di un numero di voti corrispondente, rispettivamente, al numero di Azioni Sindacate BPV e al numero di Azioni Sindacate BMPS.
    </p>
<p>
<em>4) Durata del Patto</em>
</p>
<p>
      Il Patto ha durata sino al verificarsi del primo in ordine temporale dei seguenti eventi: (a) raggiungimento del 30 novembre 2002; (b) trasferimento di tutte le Azioni Sindacate BPV a seguito dell'esercizio del Patto di Co-Vendita; (c) trasferimento a BMPS di tutte le Azioni Sindacate BPV.
    </p>
<p>
      La presente comunicazione viene effettuata da BMPS anche per conto di BPV e BPV Finance.
    </p>
<p>
      23 marzo 2001<br/>
</p>
<p>
<b>[BG.1.01.1]