<html>
<head>
<title>
      ROLO BANCA 1473 SPA - Estratto dei patti parasociali
    </title>
<meta content="stp" name="subjectList"/>
<meta content="147415" name="linkid"/>
<meta content="ROLO BANCA 1473 SPA - Estratto dei patti parasociali" name="Description"/>
<meta content="stpatti" name="ss_family"/>
<meta content="ROLO BANCA 1473 SPA" name="societa"/>
<meta content="stpatti" name="ss_table"/>
<meta content="2002-07-09" name="date"/>
<meta content="stpatti" name="tipo"/>
<meta content="5113" name="codconsob"/>
</head>
<body>
<p align="left">
<b>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</b>
</p>
<p align="center">
        <b>ROLO BANCA 1473 S.P.A.</b>
</p>
<p align="left">
      Si informa che a seguito di accordo stipulato il 9 marzo 2000 tra Rolo Banca 1473 S.p.A. e la Fondazione Cassa di Risparmio di Perugia, quest'ultima diverrà azionista di Rolo Banca 1473 S.p.A. in conseguenza del conferimento di una quota della propria partecipazione nella Banca dell'Umbria 1462 S.p.A., ammontante al 40% del capitale sociale della stessa. In conseguenza di
      ciò, UniCredito Italiano S.p.A., Carimonte Holding S.p.A., Fondazione Cassa di Risparmio di Modena e Riunione Adriatica di Sicurtà S.p.A. - parti già firmatarie di un accordo parasociale avente ad oggetto la gestione di Rolo Banca 1473 S.p.A, stipulato il 6 novembre 1995, pubblicato sugli organi di stampa l'11/11/95 e depositato presso il Registro delle Imprese di Bologna
      in data 30/7/98, modificato in data 12/3/99 (pubblicato sugli organi di stampa in data 20/3/99) - hanno convenuto che la sostituzione del predetto accordo con un nuovo patto parasociale avente il medesimo oggetto e di cui sia parte anche Fondazione Cassa di Risparmio di Perugia, possa agevolare l'integrazione della realtà di riferimento di Rolo Banca stessa e della Banca
      dell'Umbria nel più ampio contesto del Gruppo UniCredito Italiano.
    </p>
<p align="left">
      UniCredito Italiano S.p.A., Carimonte Holding S.p.A., Fondazione Cassa di Risparmio di Modena, Riunione Adriatica di Sicurtà S.p.A. e la Fondazione Cassa di Risparmio di Perugia hanno, pertanto, stipulato in data 22 maggio 2000 un nuovo accordo (di seguito, per brevità, anche il "Patto") che ha acquisito efficacia dal 6 luglio 2000, data del conferimento da parte della
      Fondazione Cassa di Risparmio di Perugia della propria partecipazione in Banca dell'Umbria 1462 S.p.A. sopra richiamata, rappresentata da 55.000.000 di azioni ordinarie.
    </p>
<p align="left">
      Si precisa che le azioni conferite al Patto dalle parti sono:
    </p>
<ul>
<li>
<p align="left">
          da UniCredito Italiano S.p.A., n. 185.981.384 azioni rappresentanti il 56,79% delle azioni conferite ed il 40,21% del capitale sociale, di cui n. 100.137.789 rappresentanti il 21,65% del capitale sociale rinvenienti dal conferimento nella controllata Credit Carimonte S.p.A. di cui detiene il 51% del capitale sociale;<br/>
<br/>
</p>
</li>
<li>
<p align="left">
          da Carimonte Holding S.p.A. n. 96.210.816 azioni rappresentanti il 29,37% delle azioni conferite e il 20,80% del capitale sociale rinvenienti dal conferimento della partecipata Credit Carimonte S.p.A. di cui detiene il 49% del capitale sociale;<br/>
<br/>
</p>
</li>
<li>
<p align="left">
          da Fondazione Cassa di Risparmio di Modena n. 17.193.696 azioni rappresentanti il 5,25% delle azioni conferite e il 3,72% del capitale sociale;<br/>
<br/>
</p>
</li>
<li>
<p align="left">
          da Riunione Adriatica di Sicurtà S.p.A. n. 14.214.153 azioni rappresentanti il 4,34% delle azioni conferite ed il 3,07% del capitale sociale;<br/>
<br/>
</p>
</li>
<li>
<p align="left">
          da Fondazione Cassa di Risparmio di Perugia n. 13.909.964 azioni rappresentanti il 4,25% delle azioni conferite ed il 3,01% del capitale sociale.
        </p>
</li>
</ul>
<p align="left">
      UniCredito Italiano S.p.A. mantiene, direttamente o indirettamente, la maggioranza di Rolo Banca 1473 S.p.A. e la pregressa rappresentatività nell'Organo societario della controllata, e quindi la qualifica di Capogruppo ai sensi delle vigenti disposizione di legge e di vigilanza.
    </p>
<p align="left">
      Si riporta, in appresso, l'estratto del Patto integrato, per comodità di comprensione, con l'estratto dell'accordo, stipulato il 6.11.95 fra Credito Italiano S.p.A. (ora UniCredito Italiano S.p.A.), Carimonte Holding S.p.A. e Fondazione Cassa di Risparmio di Modena avente ad oggetto la gestione di Credit Carimonte S.p.A., società costituita per rafforzare la
      stabilità dell'amministrazione di Rolo Banca 1473 S.p.A. e il cui capitale risulta così costituito:
    </p>
<ul>
<li>
<p align="left">
          51% di proprietà di UniCredito Italiano S.p.A.<br/>
</p>
</li>
<li>
<p align="left">
          49% di proprietà di Carimonte Holding S.p.A.
        </p>
</li>
</ul>
<p align="left">
      Tale patto rimane in vigore invariato.
    </p>
<p align="left">
       
    </p>
<p align="left">
<strong>A) Composizione degli organi collegiali</strong>
</p>
<p align="left">
      1) Consiglio di Amministrazione
    </p>
<p align="left">
<em>Credit Carimonte S.p.A.:</em>9 membri
    </p>
<ul>
<li>
<p align="left">
          5 designati da UniCredito Italiano S.p.A.,
        </p>
</li>
<li>
<p align="left">
          4 designati da Carimonte Holding S.p.A.
        </p>
</li>
</ul>
<p align="left">
      Il Presidente viene nominato di comune accordo tra i consiglieri designati da UniCredito Italiano S.p.A. ed il Vice Presidente viene nominato di comune accordo tra i consiglieri designati da Carimonte Holding S.p.A.
    </p>
<p align="left">
<em>Rolo Banca 1473 S.p.A.:</em>19 membri
    </p>
<ul>
<li>
<p align="left">
          il Presidente, indicato da Carimonte Holding S.p.A., designato d'intesa tra UniCredito Italiano S.p.A. e Carimonte Holding S.p.A.;
        </p>
</li>
<li>
<p align="left">
          nove, tra cui un Vice Presidente, designati da UniCredito Italiano S.p.A.;
        </p>
</li>
<li>
<p align="left">
          sette, tra cui un secondo Vice Presidente e l'Amministratore Delegato, designati da Carimonte Holding S.p.A.;
        </p>
</li>
<li>
<p align="left">
          uno designato dalla Fondazione Cassa di Risparmio di Perugia;
        </p>
</li>
<li>
<p align="left">
          uno designato da Riunione Adriatica di Sicurtà S.p.A.
        </p>
</li>
</ul>
<p align="left">
      2) Comitato Esecutivo:
    </p>
<ul>
<li>
<p align="left">
<em>Rolo Banca 1473 S.p.A.:</em>9 membri di cui, oltre al Presidente, ai due Vice Presidenti ed all'Amministratore Delegato,
        </p>
</li>
<li>
<p align="left">
          tre membri scelti tra quelli designati da UniCredito Italiano S.p.A.;
        </p>
</li>
<li>
<p align="left">
          un membro scelto tra quelli designati da Carimonte Holding S.p.A.;
        </p>
</li>
<li>
<p align="left">
          un membro designato da Riunione Adriatica di Sicurtà S.p.A.
        </p>
</li>
</ul>
<p align="left">
      3) Collegio Sindacale
    </p>
<p align="left">
<em>Credit Carimonte S.p.A.:</em>3 membri effettivi e due supplenti
    </p>
<ul>
<li>
<p align="left">
          2 sindaci effettivi, tra cui il Presidente, designati da UniCredito Italiano S.p.A.,
        </p>
</li>
<li>
<p align="left">
          1 sindaco effettivo designato da Carimonte Holding S.p.A.,
        </p>
</li>
<li>
<p align="left">
          1 sindaco supplente designato da UniCredito Italiano S.p.A.,
        </p>
</li>
<li>
<p align="left">
          1 sindaco supplente designato da Carimonte Holding S.p.A
        </p>
</li>
</ul>
<p align="left">
<em>Rolo Banca S.p.A.:</em>5 membri effettivi e due supplenti
    </p>
<ul>
<li>
<p align="left">
          presentazione di una lista per i candidati alla carica di sindaco effettivo, composta da 5 nominativi designati il primo, il secondo ed il quarto da UniCredito Italiano S.p.A. ed il terzo ed il quinto designati da Carimonte Holding S.p.A.;
        </p>
</li>
<li>
<p align="left">
          presentazione di una lista per i candidati alla carica di sindaco supplente, composta da due nominativi individuati di comune accordo da UniCredito Italiano S.p.A. e Carimonte Holding S.p.A.
        </p>
</li>
</ul>
<p align="left">
<strong> </strong>
</p>
<p align="left">
<strong>B) Nomina del Direttore Generale di Rolo Banca 1473 S.p.A.</strong>
</p>
<p align="left">
      UniCredito Italiano e Carimonte Holding S.p.A. individuano di comune accordo il Direttore Generale.
    </p>
<p align="left">
       
    </p>
<p align="left">
<strong>C) Maggioranze Consiliari</strong>
</p>
<p align="left">
      In <em>Credit Carimonte S.p.A.</em>dovranno essere assunte con una maggioranza qualificata dei sette noni dei consiglieri in carica le deliberazioni aventi ad oggetto:
    </p>
<ul>
<li>
<p align="left">
          le disposizioni di voto per la nomina dei consiglieri e dei sindaci della partecipata Rolo Banca 1473 S.p.A.,
        </p>
</li>
<li>
<p align="left">
          le modificazioni statutarie della partecipata Rolo Banca 1473 S.p.A. ad eccezione di quelle concernenti aumenti di capitale senza esclusione del diritto di opzione,
        </p>
</li>
<li>
<p align="left">
          l'assunzione di partecipazioni,
        </p>
</li>
<li>
<p align="left">
          la cessione ed ogni atto di disposizione avente ad oggetto la partecipazione in Rolo Banca 1473 S.p.A.
        </p>
</li>
</ul>
<p align="left">
      In <em>Rolo Banca 1473 S.p.A.</em>dovranno essere assunte:
    </p>
<ul>
<li>
<p align="left">
          con il voto favorevole di almeno 5 consiglieri designati da UniCredito Italiano S.p.A. le delibere del Consiglio relative a:
        </p>
</li>
<li>
<p align="left">
          attuazione delle direttive impartite dalla Capogruppo,
        </p>
</li>
<li>
<p align="left">
          assunzione o dismissione di partecipazioni,
        </p>
</li>
<li>
<p align="left">
          acquisto od alienazione di immobili per importi superiori ai dieci miliardi,
        </p>
</li>
<li>
<p align="left">
          attribuzione di poteri ad organismi societari, comitati e personale direttivo ed eventuali facoltà di subdelega;
        </p>
</li>
<li>
<p align="left">
          con il voto favorevole di 5 dei consiglieri designati da UniCredito Italiano S.p.A. e di 3 dei consiglieri di designazione Carimonte Holding S.p.A.:
        </p>
</li>
<li>
<p align="left">
          le delibere che statutariamente devono essere assunte con la maggioranza dell'80% degli amministratori presenti;
        </p>
</li>
<li>
<p align="left">
          con la maggioranza dell'80% degli amministratori presenti:
        </p>
</li>
<li>
<p align="left">
          la delibera relativa alla distribuzione degli utili.
        </p>
</li>
</ul>
<p align="left">
<strong> </strong>
</p>
<p align="left">
<strong>D) Maggioranze assembleari in Credit Carimonte S.p.A.</strong>
</p>
<p align="left">
      Sarà richiesta una maggioranza qualificata dei due terzi del capitale sociale per l'assunzione di deliberazioni concernenti:
    </p>
<ul>
<li>
<p align="left">
          la soppressione delle maggioranze di cui al punto C),
        </p>
</li>
<li>
<p align="left">
          aumenti di capitale,
        </p>
</li>
<li>
<p align="left">
          fusione, scissione, scioglimento anticipato.
        </p>
</li>
</ul>
<p align="left">
       
    </p>
<p align="left">
<strong>E) Diritto di Prelazione</strong>
</p>
<p align="left">
      Ad UniCredito Italiano S.p.A. ed a Carimonte Holding S.p.A. spetta, in esclusiva, un diritto di prelazione sulle azioni Rolo Banca 1473 S.p.A. che venissero loro assegnate in seguito a liquidazione di Credit Carimonte S.p.A. deliberata per il verificarsi di una delle seguenti cause:
    </p>
<ul>
<li>
<p align="left">
          una delle parti intenda realizzare la propria partecipazione in Credit Carimonte S.p.A.;
        </p>
</li>
<li>
<p align="left">
          le parti pervengano alla comune determinazione di realizzare la partecipazione in Rolo Banca 1473 S.p.A. detenuta per il tramite di Credit Carimonte S.p.A..
        </p>
</li>
</ul>
<p align="left">
      In tale ipotesi il prezzo viene fissato, e comunicato, dalla parte offerente e l'altra parte avrà 30 giorni per esercitare il proprio diritto di prelazione. In caso di disaccordo, il prezzo verrà determinato da una primaria società di revisione scelta congiuntamente dalle parti o, in caso di disaccordo, dal Presidente dell'ABI; il trasferimento delle azioni dovrà
      avvenire entro 30 giorni dall'assegnazione delle medesime ai soci.
    </p>
<p align="left">
      UniCredito Italiano S.p.A., Carimonte Holding S.p.A., Fondazione Cassa di Risparmio di Modena, Riunione Adriatica di Sicurtà S.p.A. e Fondazione Cassa di Risparmio di Perugia hanno, altresì, pattuito un diritto di prelazione per le azioni Rolo Banca 1473 S.p.A. relativamente alle seguenti azioni:
    </p>
<ul>
<li>
<p align="left">
          n. 85.843.595 azioni ordinarie apportate al patto da UniCredito Italiano S.p.A.;
        </p>
</li>
<li>
<p align="left">
          n. 17.193.696 azioni ordinarie apportate al patto da Fondazione Cassa di Risparmio di Modena;
        </p>
</li>
<li>
<p align="left">
          n. 14.214.153 azioni ordinarie apportate al patto da Riunione Adriatica di Sicurtà S.p.A.;
        </p>
</li>
<li>
<p align="left">
          n. 13.909.964 azioni ordinarie apportate al patto da Fondazione Cassa di Risparmio di Perugia.
        </p>
</li>
</ul>
<p align="left">
      Il soggetto che intenda cedere, in tutto od in parte, le sopra elencate azioni dovrà comunicare alle altre parti il numero delle azioni offerte, l'acquirente, il prezzo e le altre condizioni e le altre parti avranno 30 giorni per esercitare il proprio diritto di prelazione; in difetto, l'offerente è libero di alienare le azioni a terzi ma farà sì che
      l'acquirente sottoscriva gli accordi in essere tra le parti.
    </p>
<p align="left">
      A parziale deroga di quanto precede, qualora, nei tre anni successivi alla stipula del Patto, la Fondazione Cassa di Risparmio di Perugia intenda cedere la quota delle azioni a lei assegnate eccedente il 2% del capitale di Rolo Banca 1473 S.p.A. quale esistente alla data di entrata in vigore del Patto, il termine è ridotto a 8 giorni purché la quota di cui sopra non superi
      complessivamente l'1,20% del capitale sociale come sopra individuato e che la quota ceduta in ciascun anno non superi lo 0,40% del predetto capitale. In questo caso, il corrispettivo della cessione sarà pari alla media del prezzo di riferimento degli otto giorni di borsa aperta antecedenti il giorno di ricezione della comunicazione di offerta.
    </p>
<p align="left">
      Le azioni per le quali non sarà stato esercitato il diritto di prelazione, potranno essere cedute sul mercato o a trattativa privata purché, in tale ultimo caso, non ad altre Fondazioni e sempre entro la menzionata quota annua massima dello 0,40% del capitale sociale al momento del conferimento delle azioni, per un totale dell'1,20% nel triennio. In caso di mancato rispetto
      degli obblighi da ultimo indicati, la Fondazione Cassa di Risparmio di Perugia corrisponderà una penale alle altre parti complessivamente pari al 10% del prezzo ricevuto per le azioni cedute.
    </p>
<p align="left">
       
    </p>
<p align="left">
<strong>F) Diritto di acquisto</strong>
</p>
<p align="left">
      UniCredito Italiano S.p.A. e Carimonte Holding S.p.A. sono impegnati a deliberare la liquidazione, con assegnazione dei beni, di Credit Carimonte S.p.A. nel caso in cui:
    </p>
<ul>
<li>
<p align="left">
          la partecipazione al capitale sociale di Carimonte Holding S.p.A. complessivamente detenuta da Fondazione Cassa di Risparmio di Modena e Fondazione del Monte di Bologna e Ravenna scenda al di sotto della maggioranza assoluta; in tale evenienza UniCredito Italiano avrà il diritto di acquistare l'intera partecipazione azionaria in Rolo Banca 1473 S.p.A. che sarà assegnata a
          Carimonte Holding S.p.A. e quella posseduta da Fondazione Cassa di Risparmio di Modena;<br/>
<br/>
</p>
</li>
<li>
<p align="left">
          uno o più soggetti di concerto acquistino la maggioranza assoluta del capitale sociale di UniCredito Italiano o comunque UniCredito Italiano entri a far parte di altro gruppo bancario; in tale evenienza Carimonte Holding S.p.A. avrà il diritto di acquistare l'intera partecipazione in Rolo Banca 1473 S.p.A. detenuta da UniCredito Italiano S.p.A.
        </p>
</li>
</ul>
<p align="left">
      In tali due ipotesi, il diritto di acquisto rispettivamente riconosciuto ad UniCredito Italiano S.p.A. da una parte, ed alla Carimonte Holding dall'altra, dovrà essere esercitato entro sei mesi dall'assegnazione delle azioni in sede di liquidazione, con indicazione del prezzo e delle modalità di trasferimento dei titoli.
    </p>
<p align="left">
      Il prezzo sarà pari alla media dei prezzi di compenso dell'azione Rolo Banca 1473 S.p.A. dei sei mesi antecedenti la richiesta. Il trasferimento dovrà avvenire entro 30 giorni dalla richiesta ed il relativo pagamento entro i 30 giorni successivi alla data di acquisto.
    </p>
<p align="left">
<strong> </strong>
</p>
<p align="left">
<strong>G) Efficacia e durata</strong>
</p>
<p align="left">
      Il patto relativo a <em>Rolo Banca 1473 S.p.A.</em>ha acquisito efficacia a decorrere dal 6 luglio 2000 ed avrà la durata di un triennio da detta data.
    </p>
<p align="left">
      La <em>durata di Credit Carimonte S.p.A.</em>è fissata al 2011.
    </p>
<p align="left">
       
    </p>
<p align="left">
<b>H) Limite percentuale della partecipazione</b>
</p>
<p align="left">
      Il patto relativo <em>a Rolo Banca 1473 S.p.A.</em>perderà efficacia nei confronti della parte che ha facoltà di designazione di componenti degli organi sociali qualora la sua partecipazione nel capitale sociale di Rolo Banca 1473 S.p.A. scenda al di sotto del 2%, riferito al capitale sociale di Rolo all'entrata in vigore del Patto e vi permanga per un periodo di tempo
      superiore a 30 giorni. In tale ipotesi:
    </p>
<ul>
<li>
<p align="left">
          qualora si verifichi detta circostanza relativamente alla Fondazione Cassa di Risparmio di Perugia, in sostituzione del consigliere da questa designato, verrà cooptato od eletto un consigliere designato da Carimonte Holding S.p.A.;<br/>
<br/>
</p>
</li>
<li>
<p align="left">
          qualora si verifichi detta circostanza relativamente a ciascuna delle altre parti, le parti restanti rinegozieranno in buona fede le clausole del Patto relative alla composizione degli organi sociali e le modalità di assunzione delle deliberazioni.
        </p>
</li>
</ul>
<p align="left">
       
    </p>
<p align="left">
<strong>I) Controversie</strong>
</p>
<p align="left">
      Qualsiasi controversia riguardante la validità, efficacia, interpretazione ed esecuzione del Patto, o di sue eventuali integrazioni o modifiche, è sottoposta alla competenza di un Collegio Arbitrale.
    </p>
<p align="left">
      Si rende noto che il Patto, che sostituisce il patto sopra menzionato stipulato in data 6 novembre 1995, è stato pubblicato il 1 giugno 2000 e depositato presso il Registro delle Imprese di Bologna in data 31/5/00.
    </p>
<p align="left">
      16 Dicembre 2000
    </p>
<p align="left">
<b>[RB.1.00.2]