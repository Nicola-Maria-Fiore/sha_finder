<html>
  <head>
    <title>
      CTO SPA - Estratto dei patti parasociali
    </title>
    <meta name="subjectList" content="stp" />
    <meta name="linkid" content="147275" />
    <meta name="Description" content="CTO SPA - Estratto dei patti parasociali" />
    <meta name="ss_family" content="stpatti" />
    <meta name="societa" content="CTO SPA" />
    <meta name="ss_table" content="stpatti" />
    <meta name="date" content="2004-03-02" />
    <meta name="tipo" content="stpatti" />
    <meta name="synchro" content="N;consob;1099915060925" />
    <meta name="codconsob" content="101229" />
  </head>
  <body>
    <p align="left">
      <b>Estratto dei patti parasociali comunicati alla Consob ai sensi dell&#39;art. 122 del d.lgs. 24.2.1998, n. 58</b>
    </p>
    <p align="center">
      <strong><b>&#160;CTO S.P.A.</b></strong>
    </p>
    <p align="left">
      Si rende noto che, in data 9 giugno 2000, tre azionisti di <b>CTO S.p.A.</b>, come oltre specificati (di seguito, le &quot;Parti&quot;), con sede in Zola Predosa (Bologna), Via Piemonte n. 7/F, capitale sociale di euro 5.000.000 <sup>(*)</sup>, iscritta nel Registro delle Imprese di Bologna al n. 35342 e nel Repertorio Economico Amministrativo presso la C.C.I.A.A. di Bologna al n. 277778
      (di seguito, la &quot;Societ&#224;&quot;), hanno stipulato un <em>investment agreement</em>(di seguito, l&#39;&quot;Accordo&quot;) che impone dei limiti al trasferimento delle azioni ordinarie della Societ&#224; del valore nominale di euro 0,50 cadauna (di seguito, le &quot;Azioni&quot;), e che attribuisce alle Parti stesse diritti e/o obblighi in merito alla vendita delle stesse, come di
      seguito specificato.
    </p>
    <p>
      &#160; <strong>1. Oggetto principale dell&#39;Accordo, Parti ed Azioni da esse detenute.</strong>
    </p>
    <p>
      Oggetto principale dell&#39;Accordo &#232; la vendita da parte della Societ&#224; alla Octopus Interactive CV, con sede legale in Chelston Park, Culloden Road, St. Michael, Barbados (di seguito, &quot;OIC&quot;) di n. 429.000 Azioni proprie possedute dalla Societ&#224; (di seguito, la &quot;Partecipazione OIC&quot;). Nel contesto di tale vendita, la Societ&#224;, Finbox S.r.l., con sede
      legale in Zola Predosa (Bologna), Via Piemonte n. 7/F (di seguito, &quot;Finbox&quot;), e Marco Madrigali, domiciliato ai fini dell&#39;Accordo in Zola Predosa (Bologna), Via Piemonte n. 7/F, hanno partecipato alla stipula dell&#39;Accordo ed hanno concordato con OIC determinati obblighi ed impegni relativi al trasferimento delle Azioni, come nel seguito descritti.
    </p>
    <p>
      Alla data di pubblicazione del presente annuncio, le Parti sono rispettivamente titolari di:
    </p>
    <center>
      <table class="resultTable2">
        <tr valign="top">
          <td class="resultTD2" width="33%">
            <strong>Azionista</strong>
          </td>
          <td class="resultTD2" width="33%">
            <p align="center">
              <strong>Numero Azioni Possedute</strong>
            </p>
          </td>
          <td class="resultTD2" width="34%">
            <p align="center">
              <strong>% del Capitale Sociale <sup>(**)</sup></strong>
            </p>
          </td>
        </tr>
        <tr valign="top">
          <td class="resultTD2">
            Finbox
          </td>
          <td class="resultTD2">
            <p align="right">
              5.259.540
            </p>
          </td>
          <td class="resultTD2">
            <p align="right">
              52,5954%
            </p>
          </td>
        </tr>
        <tr valign="top">
          <td class="resultTD2">
            <p align="left">
              Marco Madrigali
            </p>
          </td>
          <td class="resultTD2">
            <p align="right">
              60.020
            </p>
          </td>
          <td class="resultTD2">
            <p align="right">
              0,6002%
            </p>
          </td>
        </tr>
        <tr valign="top">
          <td class="resultTD2">
            OIC
          </td>
          <td class="resultTD2">
            <p align="right">
              429.000
            </p>
          </td>
          <td class="resultTD2">
            <p align="right">
              4,2900%
            </p>
          </td>
        </tr>
        <tr valign="top">
          <td class="resultTD2">
            <p align="left">
              <strong>Totale</strong>
            </p>
          </td>
          <td class="resultTD2">
            <p align="right">
              <strong>5.748.560</strong>
            </p>
          </td>
          <td class="resultTD2">
            <p align="right">
              <strong>57,4856%</strong>
            </p>
          </td>
        </tr>
      </table>
    </center>
    <p>
      L&#39;Accordo fa parte di un&#39;operazione commerciale pi&#249; ampia, nel contesto della quale OIC ha stipulato con la Societ&#224; un contratto di distribuzione stipulato in data 21 giugno 2000 ai sensi del quale la Societ&#224; commercializzer&#224; in Italia i prodotti di Electronic Arts, controllante di OIC (di seguito, il &quot;Contratto di Distribuzione&quot;).
    </p>
    <p>
      &#160; <strong>2. Durata dell&#39;Accordo</strong>
    </p>
    <p>
      I patti concernenti gli obblighi di trasferimento relativi alle Azioni contenuti nell&#39;Accordo hanno una durata contrattuale di quattro anni a partire dalla data di stipula del Contratto di Distribuzione (di seguito, il &quot;Termine Iniziale&quot;). Tuttavia, ai sensi del disposto dell&#39;art. 123, comma 1, del D.Lgs. 24 febbraio 1998, n. 58, la durata di tali pattuizioni deve
      intendersi ridotta a tre anni.
    </p>
    <p>
      &#160; <strong>3. Impegno a non vendere da parte di OIC, obbligo di contrattazione preventiva e patto di prelazione</strong>
    </p>
    <p>
      Ai sensi dell&#39;Accordo, OIC si impegna a non vendere la Partecipazione OIC per tutta la durata del Termine Iniziale, salvo il caso di un cambiamento del controllo della Societ&#224; (come oltre specificato).
    </p>
    <p>
      Tuttavia, nel caso in cui si verifichi un evento che possa dar luogo ad un cambiamento del controllo della Societ&#224;, Finbox e Marco Madrigali si impegnano a contrattare con OIC per verificare la disponibilit&#224; di quest&#39;ultima ad acquistare essa stessa il controllo. Solo qualora dette contrattazioni rimangano infruttuose per pi&#249; di 30 giorni, Finbox e Marco Madrigali
      potranno iniziare a contrattare con terzi. A tali fini per &quot;cambiamento del controllo della Societ&#224;&quot; si intende il trasferimento del controllo di CTO, Finbox o l&#39;azienda di CTO a soggetti diversi da Marco Madrigali, sua moglie, i suoi figli o societ&#224; direttamente controllate da Marco Madrigali. Per &quot;controllo&quot; si fa invece riferimento alla nozione di
      controllo di cui all&#39;art. 7 della L. 287/1990.
    </p>
    <p>
      Nel caso in cui Finbox o Marco Madrigali successivamente ricevano un&#39;offerta che possa dar luogo ad un cambiamento del controllo della Societ&#224;, essi avranno l&#39;obbligo di offrire ad OIC il diritto di acquistare detto controllo in prelazione sul potenziale acquirente, alle medesime condizioni da questi offerte.
    </p>
    <p>
      Qualora OIC non eserciti la prelazione e si verifichi un cambiamento del controllo della Societ&#224;, OIC sar&#224; libera di vendere a terzi la Partecipazione OIC e di recedere dal Contratto di Distribuzione.
    </p>
    <p>
      Il trasferimento delle Azioni ovvero delle azioni di Finbox o di tutto o parte dell&#39;azienda o delle attivit&#224; di CTO da parte di Marco Madrigali a sua moglie ed ai suoi figli o a societ&#224; direttamente da lui stesso controllate &#233; subordinato all&#39;ottenimento del previo consenso scritto di OIC, consenso che non potr&#224; essere irragionevolmente negato purch&#233;
      l&#39;acquirente accetti di subentrare nelle obbligazioni tutte del cedente ai sensi dell&#39;Accordo.
    </p>
    <p>
      &#160; <strong>4. Opzione di acquisto a favore della Societ&#224;</strong>
    </p>
    <p>
      Nel caso in cui il Contratto di Distribuzione sia risolto per causa imputabile ad OIC nel corso del Termine Iniziale, la Societ&#224; avr&#224; il diritto di acquistare da OIC la Partecipazione OIC, ad un prezzo pari a Lire 20 miliardi aumentati di un interesse pari al 12,5% per anno. Ai sensi dell&#39;Accordo Integrativo (come oltre definito), OIC dovr&#224; vendere la Partecipazione OIC
      solo al termine del Periodo di Blocco (come oltre definito).
    </p>
    <p>
      &#160; <strong>5. Ulteriori Impegni di Finbox e Marco Madrigali</strong>
    </p>
    <p>
      Ai sensi di un separato accordo stipulato contestualmente all&#39;Accordo tra la Societ&#224;, OIC, Finbox e Marco Madrigali (di seguito, l&#39;&quot;Accordo Integrativo&quot;), Finbox e Marco Madrigali hanno assunto nei confronti di OIC, per un periodo di 12 mesi dalla data di inizio delle negoziazioni delle Azioni sul Nuovo Mercato (di seguito, il &quot;Periodo di Blocco&quot;),
      l&#39;impegno a non compiere alcun atto che possa far s&#236; che si verifichi un cambiamento del controllo della Societ&#224;.
    </p>
    <p>
      &#160; <strong>6. Clausola compromissoria</strong>
    </p>
    <p>
      Le controversie che dovessero eventualmente insorgere in relazione all&#39;Accordo saranno sottoposte alla decisione di un collegio di tre arbitri che decideranno secondo le Regole Arbitrali della Camera di Commercio Internazionale. L&#39;arbitrato avr&#224; sede in Londra, e Finbox e Marco Madrigali verranno trattati come un&#39;unica parte.
    </p>
    <p>
      6 agosto 2000
    </p>
    <p>
      <b>[C</b><b>H. 1.00.1 ]</b>
    </p>
    <hr />
    <p>
      Si rende noto che il patto parasociale stipulato in data 09.06.2000 tra la Societ&#224; Finbox S.r.l., Marco Madrigali e Electronic Arts (gi&#224; OIC), avente ad oggetto vincoli relativi al trasferimento di azioni CTO S.p.A., non &#232; pi&#249; in vigore dal 04.08.2003 essendo decorsa la durata massima consentita dall&#39;art. 123 del D.Lgs. 24 febbraio 1998, n. 58.
    </p>
    <p>
      2 marzo 2004
    </p>
    <p>
      <b>[C</b><b>H. 1.04.1 ]</b>
    </p>
    <p>
      &#160;
    </p>
  </body>
</html>

