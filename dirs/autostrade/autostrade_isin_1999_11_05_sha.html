<html>
<head>
<title>
      AUTOSTRADE SPA - CONCESSIONI E COSTRUZIONI AUTOSTRADE - Estratto dei patti parasociali
    </title>
<meta content="stp" name="subjectList"/>
<meta content="147211" name="linkid"/>
<meta content="AUTOSTRADE SPA - CONCESSIONI E COSTRUZIONI AUTOSTRADE - Estratto dei patti parasociali" name="Description"/>
<meta content="stpatti" name="ss_family"/>
<meta content="AUTOSTRADE SPA - CONCESSIONI E COSTRUZIONI AUTOSTRADE" name="societa"/>
<meta content="stpatti" name="ss_table"/>
<meta content="2007-01-10" name="date"/>
<meta content="stpatti" name="tipo"/>
<meta content="N;gloria;1176819836792" name="synchro"/>
<meta content="255261" name="codconsob"/>
</head>
<body>
<p align="left">
<b>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</b>
</p>
<p align="center">
<strong>AUTOSTRADE S.P.A.</strong>
</p>
<p>
      Si rende noto che in data 26 ottobre 1999 è stato stipulato un contratto di compravendita (il "Contratto") di azioni ordinarie (le "Azioni") della Società Autostrade Concessioni e Costruzioni Autostrade S.p.A. ("<strong>Autostrade</strong>") tra IRI ed i soggetti acquirenti di seguito indicati (la "<strong>Parte Acquirente</strong>").
    </p>
<p>
      A seguito dell'esecuzione del Contratto, per effetto della verificazione o della rinunzia delle condizioni sospensive ivi previste, risulterà alienata una quota di partecipazione di IRI pari al 30 % del capitale sociale di Autostrade.
    </p>
<p>
      La ripartizione delle Azioni Autostrade tra i componenti di Parte Acquirente è la seguente:
    </p>
<table border="1" cellpadding="4" cellspacing="0" width="100%">
<tr valign="top">
<td>
<strong>Acquirente</strong>
</td>
<td align="middle">
<strong>n. Azioni Autostrade</strong>
</td>
<td align="middle">
<strong>percentuale del capitale sociale di Autostrade</strong>
</td>
</tr>
<tr valign="top">
<td>
          Edizione Holding S.p.A. 
          <p>
            Fondazione Cassa di Risparmio di Torino
          </p>
<p>
            Autopistas Concessionaria Española S.A.
          </p>
<p>
            Istituto Nazionale Assicurazioni - INA S.p.A.
          </p>
<p>
            UniCredito Italiano S.p.A.
          </p>
<p>
            Brisa - Autostradas de Portugal S.A.
          </p>
<p>
<strong>totale n. Azioni Autostrade</strong>
</p>
</td>
<td align="middle">
          212.940.000 
          <p>
            47.320.000
          </p>
<p>
            45.545.500
          </p>
<p>
            23.660.000
          </p>
<p>
            23.660.000
          </p>
<p>
            1.774.500
          </p>
<p>
<strong>354.900.000</strong>
</p>
</td>
<td align="middle">
          18,00 % 
          <p>
            4,00 %
          </p>
<p>
            3,85 %
          </p>
<p>
            2,00 %
          </p>
<p>
            2,00 %
          </p>
<p>
            0,15 %
          </p>
<p>
            30,00 %
          </p>
</td>
</tr>
</table>
<p>
      Il numero delle Azioni Autostrade acquistate da Parte Acquirente è incrementabile, per n. 24.870 (a n. 354.924.870, sempre per una quota complessiva pari al 30 % del capitale sociale di Autostrade), e sarà ripartito pro-quota tra tutti i componenti di Parte Acquirente stessa, qualora, prima del trasferimento delle Azioni, venisse omologata la delibera del Consiglio di
      Amministrazione di Autostrade, del 30 settembre 1999, di aumento gratuito del capitale sociale da Lire 1.183.000.000.000 a Lire 1.183.082.900.000.
    </p>
<p>
      Tutti gli acquirenti hanno dichiarato di non essere in alcun modo titolari, alla data del 14 ottobre 1999, di alcuna partecipazione al capitale sociale di Autostrade.
    </p>
<p>
      L'operazione si inserisce nel più vasto progetto di dismissione dell'intera partecipazione di IRI in Autostrade, le cui modalità sono state definite nella Deliberazione del Consiglio dei Ministri emessa in data 16 maggio 1997. Tale Deliberazione ha disposto che l'alienazione della partecipazione indiretta dello Stato in Autostrade sia effettuata anche mediante
      un'offerta sui mercati, comprendente un'offerta pubblica di vendita rivolta indistintamente al pubblico in Italia ed un contestuale collocamento privato rivolto a investitori professionali italiani e ad investitori istituzionali esteri (l"<strong>Offerta Globale</strong>"), con la quale IRI intende dismettere la restante quota del 56,6 % del capitale sociale di Autostrade
      (fatte salve le azioni relative alle eventuali bonus share)
    </p>
<p>
      Il trasferimento delle Azioni Autostrade alla Parte Acquirente e il pagamento del prezzo complessivo da parte della stessa saranno subordinati al verificarsi delle seguenti condizioni: (i) la conclusione dell'Offerta Globale avvenga entro e non oltre il 31 marzo 2000, termine che potrà essere prorogato, una o più volte, di comune accordo tra le parti, le quali comunque non
      potranno irragionevolmente rifiutare la proroga fino al 30 aprile 2000; (ii) la Parte Acquirente abbia ottenuto entro il 30 giugno 2000, senza condizioni o con condizioni reputate dalle parti, secondo ragionevolezza e buona fede, di rilevanza tale da non incidere sensibilmente sull'oggetto del contratto di compravendita, tutte le autorizzazioni necessarie da parte delle autorità
      antistrust nazionale ed europea; (iii) a seguito della conclusione dell'Offerta Globale, risulti sostanzialmente dismessa la partecipazione di IRI in Autostrade, ad esclusione delle azioni Autostrade relative all'eventuale esercizio della green shoe e alle bonus share, ovvero che IRI, ove tale ipotesi non si verificasse, si impegni espressamente con Parte Acquirente a non esercitare
      il diritto di voto relativamente alle azioni non collocate nell'ambito dell'Offerta Globale fintantoché le stesse rimangano in portafoglio IRI.
    </p>
<p>
      In conformità a quanto previsto nel Contratto, Parte Acquirente, entro i cinque giorni lavorativi precedenti la data del trasferimento delle Azioni, potrà designare, quale effettivo acquirente delle Azioni e dunque cessionario delle stesse, una società appositamente costituita e partecipata da tutti i componenti di Parte Acquirente stessa ("<strong>Newco</strong>"),
      il cui capitale sia per l'intero suddiviso tra gli stessi in proporzione al numero di Azioni Autostrade acquistate ai sensi del Contratto, e sulla quale graveranno, con vincolo di solidarietà unitamente ai componenti di Parte Acquirente, tutti gli obblighi nascenti dal Contratto.
    </p>
<p>
      Inoltre, ciascun componente di Parte Acquirente potrà designare, quale effettivo acquirente delle Azioni di propria spettanza, ovvero quale effettivo socio di Newco, altra società direttamente o indirettamente controllata ai sensi dell'art. 2359, primo comma, n. 1, cod. civ. .
    </p>
<p>
      Il contratto prevede alcuni impegni della Parte Acquirente sia in ordine alla gestione di Autostrade sia in ordine al trasferimento delle Azioni acquistate.
    </p>
<p>
      Finalità di tali impegni, di carattere contrattuale, è la creazione di un azionariato di riferimento stabile.
    </p>
<p>
      In tale ambito, i componenti di Parte Acquirente hanno assunto il reciproco impegno a stipulare, prima della conclusione dell'Offerta Globale, patti parasociali, di durata pari a 36 mesi, relativi alla composizione degli organi sociali di Autostrade (e, se del caso, di Newco), alla gestione di Autostrade, alle modalità di esercizio del diritto di voto, nonché a non risolverli
      e a non modificarli sostanzialmente per il suddetto periodo.
    </p>
<p>
      Inoltre, ciascun componente di Parte Acquirente, per sé e, se del caso, per Newco, si è impegnato nei confronti di IRI, per un periodo di 36 mesi dal trasferimento delle Azioni:
    </p>
<blockquote>
<p>
        a) a perseguire, nel rispetto delle convenzioni stipulate tra le società del Gruppo Autostrade ed ANAS, la continuità produttiva e la valorizzazione industriale e finanziaria del Gruppo Autostrade, come illustrato nel Piano Industriale presentato dalla Parte Acquirente in sede di offerta vincolante;
      </p>
<p>
        b) a garantire la salvaguardia dell'occupazione e la conservazione del trattamento economico e normativo del personale dipendente attualmente in forza al Gruppo Autostrade, fatta salva la possibilità di stipulare accordi collettivi di qualunque tipo;
      </p>
<p>
        c) a non disporre in alcun modo delle Azioni Autostrade acquistate da IRI e a non trasferire il diritto di voto relativo alle Azioni. Tale obbligo, che si applica anche in relazione alle azioni della eventuale Newco, non opererà qualora le azioni Autostrade, ovvero di Newco, di un componente di Parte Acquirente siano trasferite ad una società controllante o controllata dallo
        stesso componente di Parte Acquirente ai sensi dell'art. 2359, primo comma, n. 1, cod. civ., purché la cessionaria assuma, con vincolo di solidarietà con la cedente, tutte le obbligazioni e garanzie su quest'ultima gravanti nei confronti di IRI in forza del Contratto;
      </p>
<p>
        d) a non disporre in alcun modo dell'azienda, dei suoi rami o delle partecipazioni facenti parte del perimetro di integrità del Gruppo Autostrade, che ricomprende le società esercenti attività di costruzione e gestione di autostrade e quelle operanti nel settore delle telecomunicazioni;
      </p>
<p>
        e) a non porre in essere atti che comportino la cancellazione di Autostrade dal listino.
      </p>
</blockquote>
<p>
      Il Contratto prevede casi di inapplicabilità e di decadenza degli impegni di cui sopra, tra cui l'eventualità che venga lanciata da terzi un'OPA ai sensi degli artt. 106 e 107 del D.Lgs. 58 del 1998.
    </p>
<p>
      Ciascun componente di Parte Acquirente si è peraltro impegnato nei confronti di IRI:
    </p>
<blockquote>
<p>
        f) a non effettuare, nel periodo intercorrente tra la stipula del Contratto e il trentesimo giorno successivo alla conclusione dell'Offerta Globale, alcuna operazione sui mercati su titoli Autostrade;
      </p>
<p>
        g) a non porre in essere atti ostativi all'Offerta Globale e a non rendersi acquirente/allocatario di azioni Autostrade nell'ambito della stessa Offerta Globale;
      </p>
<p>
        h) a non procedere all'acquisto di azioni Autostrade nei 6 mesi successivi alla conclusione dell'Offerta Globale.
      </p>
</blockquote>
<p>
      A fronte dell'assolvimento dei suddetti impegni, sono previste a carico della Parte Acquirente penali puntualmente determinate nel Contratto.
    </p>
<p>
      IRI garantisce esclusivamente la proprietà delle Azioni e la libertà delle medesime da vincoli o diritti a favore di terzi.
    </p>
<p>
      Peraltro, IRI, immediatamente a seguito del trasferimento delle Azioni, (i) farà in modo che il Consiglio di Amministrazione di Autostrade attualmente in carica rassegni le proprie dimissioni dopo aver cooptato un membro designato dalla Parte Acquirente e (ii) farà quanto possibile affinché siano presentate le dimissioni da parte dei sindaci di Autostrade designate da IRI
      stesso. Inoltre, IRI si impegna a fare in modo che, sempre a seguito del trasferimento delle Azioni, risultino dimissionari anche i consiglieri di amministrazione delle società controllate maggiormente da Autostrade, che siano stati designati da IRI o da Autostrade, compatibilmente con le previsioni statutarie delle stesse società controllate e con eventuali patti parasociali.
    </p>
<p>
      L'Assemblea ordinaria di Autostrade, avente all'ordine del giorno la nomina del nuovo Consiglio di Amministrazione sulla base del meccanismo del voto di lista, si terrà entro 40 giorni dal trasferimento delle Azioni.
    </p>
<p>
      IRI, qualora sia rimasto titolare di una partecipazione residua in Autostrade, a seguito del completamento dell'Offerta Globale, impegnandosi a non esercitare il diritto di voto, si obbliga ad astenersi dall'alienare detta partecipazione, in una percentuale superiore al 3 % del capitale sociale di Autostrade, a singoli investitori o a più investitori legati da patti di
      sindacato noti a IRI (a meno che il cessionario assuma gli stessi obblighi nei confronti della Parte Acquirente, nonché quello di non esercitare il diritto di voto relativamente alle azioni Autostrade così acquistate), nonché ad astenersi dall'alienare detta partecipazione a soggetti esercenti attività di costruzione e gestione di autostrade.
    </p>
<p>
      5 novembre 1999<br/>
</p>
<p>
<b>[AF.1.99.1]