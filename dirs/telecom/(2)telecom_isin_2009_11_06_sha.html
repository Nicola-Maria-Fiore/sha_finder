/strong>
</p>
<hr/>
<p align="center">
       <b>Telecom Italia S.p.A.</b>
</p>
<p>
      Ai sensi dell'art. 122 del D.Lgs. 24 febbraio 1998, n. 58 (il "<b>TUF</b>") e dell'art. 130 del Regolamento approvato con delibera CONSOB del 14 maggio 1999 n. 11971, come successivamente modificato (il "<b>Regolamento Emittenti</b>"), si riporta di seguito un estratto del contratto di opzione di acquisto (il "<b>Contratto di Opzione di Acquisto</b>")
      sottoscritto in data 6 novembre 2007 tra Telefonica S.A., società spagnola avente sede legale in Madrid, Gran Via n. 28, 28013, Spagna ("<b>TE</b>") e Telco S.p.A., società italiana avente sede legale in Galleria del Corso n. 2, Milano ("<b>Telco</b>"), al quale ha successivamente aderito in data 15 novembre 2007 Olimpia S.p.A., società italiana avente
      sede legale in Viale Sarca n. 222, Milano ("<b>Olimpia</b>" o "<b>O</b>").
    </p>
<p>
      Si segnala in via preliminare che:
    </p>
<p>
      - in conformità a quanto previsto dal relativo contratto di compravendita concluso con Pirelli &amp; C. S.p.A., Sintonia S.p.A. e Sintonia S.A., in data 25 ottobre 2007 Telco ha acquistato n. 4.630.233.510 azioni di Olimpia pari al 100% del capitale della società. Olimpia detiene a sua volta n. 2.407.345.359 azioni ordinarie di Telecom Italia S.p.A. ("<b>TI</b>") pari al
      17,99% del capitale ordinario di TI;
    </p>
<p>
      - in data 25 ottobre 2007, Mediobanca S.p.A. e le società del Gruppo Assicurazioni Generali azioniste di Telco hanno dato esecuzione agli aumenti di capitale di Telco ad esse riservati ed hanno trasferito in favore di Telco, tramite conferimento in natura, rispettivamente (a) la proprietà di circa n. 206,5 milioni di azioni ordinarie TI, pari a circa l'1,54% del capitale
      ordinario di TI e (b) la proprietà di circa n. 543,4 milioni di azioni ordinarie TI pari a circa il 4,06% del capitale ordinario di TI;
    </p>
<p>
      - all'esito delle predette operazioni, Telco detiene l'intero capitale sociale di Olimpia ed una partecipazione diretta ed indiretta in TI pari a circa il 23,6% del capitale ordinario di TI;
    </p>
<p>
      - l'articolo 8.5(a) del Patto Parasociale concluso in data 28 aprile 2007 tra gli azionisti di Telco, come successivamente modificato (il quale, unitamente al relativo Accordo di Coinvestimento - come anch'esso successivamente modificato – è già stato reso pubblico nelle forme previste dalla legge), prevede che, qualora il Consiglio di Amministrazione decida (con la
      maggioranza semplice conseguente all'avvenuto Stallo) di trasferire, direttamente o indirettamente, in qualsiasi forma o di costituire gravami sulle azioni di TI o sulle azioni di Olimpia oppure su ogni altro diritto ad esse collegato (inclusi ma non limitatamente ai diritti di voto), e TE sia Azionista Dissenziente in tale delibera, TE potrà esercitare, entro 30 giorni dalla
      predetta delibera, alternativamente: (a) il diritto di acquistare da Telco ovvero da Olimpia (a seconda dei casi) le Azioni Olimpia ovvero le Azioni TIallo stesso prezzo e condizioni offerte dal terzo che ha proposto di acquistare le Azioni TI o le Azioni Olimpia, ovvero (b) il diritto di richiedere l'avvio della procedura di Scissione previsto dal Patto Parasociale;
    </p>
<p>
      - sempre in conformità a quanto previsto dall'articolo 8.5(a) del Patto Parasociale, in data 6 novembre 2007 Telco ha sottoscritto con TE il Contratto di Opzione di Acquisto di cui al presente estratto, al quale – in conformità alle previsioni del Patto Parasociale ed agli impegni assunti da Telco – ha successivamente aderito O in data 15 novembre 2007 accettandone
      tutti i termini e condizioni.
    </p>
<p>
      - con atto in data 17 dicembre 2007, Olimpia si è fusa per incorporazione in Telco;
    </p>
<p>
      - in data 18 dicembre 2007 l'atto di fusione ha acquistato efficacia;
    </p>
<p>
      - per effetto della predetta fusione, <b><i>(a)</i></b> Olimpia si è estinta e le azioni rappresentanti l'intero capitale sociale di Olimpia sono state annullate senza concambio e <i><b>(b)</b></i> la partecipazione in Telecom Italia che Telefonica ha il diritto di acquistare alle condizioni e ai termini di cui al Contratto di Opzione di Acquisto è ora interamente detenuta da
      Telco;
    </p>
<p>
      - In data 28 ottobre 2009 <i><b>(i)</b></i> Sintonia S.A. ha richiesto, ai sensi del Patto Parasociale, la scissione non-proporzionale di Telco; <i><b>(ii)</b></i> gli azionisti di Telco (esclusa Sintonia S.A.) hanno stipulato un accordo modificativo e di rinnovo del Patto Parasociale (l'"<b>Accordo Modificativo e di Rinnovo</b>") con cui hanno concordato, <i>inter alia</i>,
      di rinnovare il Patto Parasociale, come modificato, per ulteriori tre anni e quindi con efficacia dal 28 aprile 2010 sino al 27 aprile 2013; <i><b>(iii)</b></i> Telco e Telefonica hanno sottoscritto un accordo di rinnovo del Contratto di Opzione di Acquisto con cui le parti hanno convenuto di prorogare la durata dell'opzione di acquisto dal 28 aprile 2010 sino al 27 aprile 2013 (la
      "<b>Nuova Opzione di Acquisto</b>").
    </p>
<p>
      - Le evidenziazioni presenti nel corpo del testo sono volte a mostrare le modifiche apportate al Contratto di Opzione di Acquisto dalla Nuova Opzione di Acquisto.
    </p>
<p>
<b>1. Opzione di Acquisto sulle Azioni Olimpia</b>
</p>
<p>
      In conseguenza della fusione per incorporazione di Olimpia in Telco la presente sezione non trova più applicazione.
    </p>
<p>
<b>2. Opzione di Acquisto sulle Azioni TI</b>
</p>
<p>
      Il Contratto di Opzione di Acquisto ha ad oggetto n. 3.278.702.623 azioni ordinarie di Telecom Italia, detenute da Telco rappresentanti complessivamente, alla data odierna, il 24,5% delle azioni ordinarie del capitale sociale di Telecom Italia (le "<b>Azioni TI</b>").
    </p>
<p>
      Ad esito dell'uscita di Sintonia S.A. per effetto della scissione o della procedura di uscita alternativa eventualmente concordata con gli altri soci di Telco, la Nuova Opzione di Acquisto avrà ad oggetto n. 3.003.586.907 Azioni TI, detenute da Telco rappresentanti complessivamente, alla data odierna, il 22,45% delle Azioni TI.
    </p>
<p>
      Ai sensi della Nuova Opzione di Acquisto, Telco concede a TE il diritto di acquistare da Telco le Azioni TI (o i relativi diritti a queste collegati) che il Consiglio di Amministrazione di Telco deciderà di trasferire o sulle quali deciderà di costituire gravami secondo quanto stabilito nella relativa delibera del Consiglio di Amministrazione di Telco adottata con il dissenso di
      TE.
    </p>
<p>
      Inoltre, con la sottoscrizione della Nuova Opzione di Acquisto, Telco e Telefonica hanno convenuto che qualora il Consiglio di Amministrazione di Telco deliberi di trasferire Azioni TI in favore di Sintonia al fine di consentire una procedura di uscita alternativa rispetto alla Scissione, ovvero di altri soci di Telco in conseguenza dell'esercizio del diritto di recesso dal patto (come
      previsto dall'Accordo Modificativo e di Rinnovo), l'Opzione di Acquisto e, con riferimento agli altri soci di Telco, la Nuova Opzione di Acquisto non saranno applicabili.
    </p>
<p>
      Il prezzo di acquisto che TE dovrà pagare a Telco come corrispettivo per le Azioni TI sarà pari al prezzo di acquisto indicato nella relativa delibera del Consiglio di Amministrazione di Telco. Nel caso di un'operazione che preveda un corrispettivo non in denaro ovvero che implichi la costituzione di un gravame e non si raggiunga un accordo circa la determinazione
      dell'equivalente valore in denaro, il prezzo di acquisto sarà stabilito da una primaria banca di investimento internazionale.
    </p>
<p>
      L'Opzione di Acquisto non sarà esercitabile in caso di (i) costituzione di gravame o pegno senza diritto di voto in favore dei finanziatori in caso di rifinanziamento di Telco, nella misura in cui siano ragionevolmente tutelati i diritti di TE di acquisire le azioni di TI in caso in cui sia fatto valere il gravame o si eserciti il diritto di pegno e (ii) apporto delle Azioni TI nel
      contesto di un'offerta pubblica di acquisto, nel qual caso si applicherà il diritto di riscatto previsto dallo statuto di Telco.
    </p>
<p>
      TE avrà il diritto di esercitare l'Opzione di Acquisto entro i trenta giorni successivi alla data in cui si siano verificate le relative condizioni.
    </p>
<p>
      Il completamento dell'operazione di acquisto sarà subordinato al fatto che (i) nessuna competente autorità abbia proibito a TE di effettuare l'operazione e (ii) TE abbia ottenuto le necessarie autorizzazioni della Commissione Europea e/o delle autorità antitrust degli Stati Membri dell'Unione Europea. Qualora tali condizioni non si verifichino, entro il successivo
      periodo di sei mesi Telco sarà libera di concludere un contratto con l'originario potenziale acquirente o con qualsiasi altra parte per disporre delle relative Azioni TI ai termini ed alle condizioni originariamente previsti (ovvero per un corrispettivo maggiore).
    </p>
<p>
      Nel caso in cui Telco riceva, in ogni momento, una qualsiasi altra offerta non sollecitata per l'acquisto delle Azioni TI e una nuova delibera del Consiglio di Amministrazione di Telco sia stata approvata con il dissenso di TE, TE avrà il diritto di esercitare l'Opzione di Acquisto sulle Azioni TI nella misura in cui fornisca prova, attraverso un parere di un primario studio
      legale, che tutte le ragioni che motivavano la proibizione sono state eliminate. Fermo restando che, se, ancora una volta, qualsiasi competente autorità proibisca, anche per ragioni diverse da quelle che hanno motivato la prima proibizione, a TE di effettuare l'acquisto, allora l'operazione dovrà comunque avere luogo, fermo restando che in questo caso TE avrà il
      diritto di nominare un terzo che porti a termine l'operazione.
    </p>
<p>
      A seguito dell'avveramento delle predette condizioni, alla data di esecuzione Telco trasferirà a TE le Azioni TI, libere da vincoli e diritti di terzi, a fronte del pagamento del relativo prezzo di acquisto.
    </p>
<p>
<b>3. Operazioni straordinarie ed adesione di terzi</b>
</p>
<p>
      In caso di operazioni straordinarie riguardanti TI, ogni diritto spettante a TE ai sensi della Nuova Opzione di Acquisto troverà applicazione e sarà vincolante, <i>mutatis mutandis</i>, nei confronti, (i) dei successori e degli aventi causa dei diritti e degli obblighi di TI e (ii) delle azioni o degli altri strumenti finanziari emessi in cambio o in conversione delle Azioni TI.
    </p>
<p>
      Nel caso in cui un terzo intenda divenire nuovo azionista di Telco, le parti prevedranno quale condizione sospensiva la sottoscrizione di un atto di adesione del suddetto terzo alla Nuova Opzione di Acquisto.
    </p>
<p>
<b>4. Durata</b>
</p>
<p>
      Il Contratto di Opzione di Acquisto è efficace a decorrere dalla data della sua sottoscrizione sino al 28 aprile 2010.
    </p>
<p>
      Con la sottoscrizione della Nuova Opzione di Acquisto, le Parti hanno convenuto di prorogare la durata dell'opzione di acquisto sino alla data del 27 aprile 2013, coincidente con la Seconda Data di Scadenza del Patto Parasociale, come modificato dall'Accordo Modificativo e di Rinnovo.
    </p>
<p>
<b>5. Ufficio del registro delle imprese presso il quale saranno depositati il Contratto di Opzione di Acquisto e la Nuova Opzione di Acquisto</b>
</p>
<p>
      Il Contratto di Opzione di Acquisto e la Nuova Opzione di Acquisto vengono depositati in lingua italiana, nei termini di legge, presso l'Ufficio del Registro delle Imprese di Milano.
    </p>
<p>
      Una copia in lingua inglese del Contratto di Opzione di Acquisto e della Nuova Opzione di Acquisto è altresì a disposizione del pubblico sui siti internet di TE, Assicurazioni Generali S.p.A, Intesa Sanpaolo S.p.A. e Mediobanca S.p.A..
    </p>
<p>
      6 novembre 2009
    </p>
<p>
<b>[OB.11.09.1]