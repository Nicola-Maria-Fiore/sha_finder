<html>
  <head>
    <title>
      BANCA AGRICOLA MANTOVANA SPA - Estratto dei patti parasociali
    </title>
    <meta name="subjectList" content="stp" />
    <meta name="linkid" content="147213" />
    <meta name="Description" content="BANCA AGRICOLA MANTOVANA SPA - Estratto dei patti parasociali" />
    <meta name="ss_family" content="stpatti" />
    <meta name="societa" content="BANCA AGRICOLA MANTOVANA SPA" />
    <meta name="ss_table" content="stpatti" />
    <meta name="date" content="2002-12-07" />
    <meta name="tipo" content="stpatti" />
    <meta name="codconsob" content="35879" />
  </head>
  <body>
    <b>Estratto dei patti parasociali comunicati alla Consob ai sensi dell&#39;art. 122 del d.lgs. 24.2.1998, n. 58</b>
    <p align="center">
      <b>BANCA AGRICOLA MANTOVANA S.C.A.R.L.</b>
    </p>
    <p>
      Ai sensi dell&#39;art. 10, quarto comma, della Legge n. 149 del 18 febbraio 1992 e del regolamento approvato con delibera CONSOB dell&#39;8 marzo 1994 si rende noto il contenuto dell&#39;Accordo Quadro (l&#39;&quot;Accordo Quadro&quot;) concernente il progetto di alleanza strategica tra Banca Monte dei Paschi di Siena S.p.A. (&quot;BMPS&quot;) e Banca Agricola Mantovana S.c.a.r.l.
      (&quot;BAM&quot;), sottoscritto in data 13 novembre 1998 e di cui si &#232; data informazione al mercato con comunicato diffuso in pari data.
    </p>
    &#160; 
    <p>
      L&#39;Accordo Quadro in particolare prevede che il progetto di alleanza venga realizzato mediante le seguenti fasi:
    </p>
    <blockquote>
      <p>
        i) lancio di un&#39;Offerta pubblica di acquisto preventivo (&quot;OPA&quot;) ai sensi degli artt. 102 e 107, comma primo, del Decreto Legge 24 febbraio 1998, n. 58 (il &quot;Testo Unico&quot;), sul 70% delle azioni ordinarie di BAM, nonch&#233; sul 70% delle obbligazioni convertibili 1995-2001 7% e delle obbligazioni convertibili 1996-2001 7% in circolazione alla data dell&#39;Accordo
        Quadro. Non saranno oggetto dell&#39;OPA i Warrant Azioni Banca Agricola Mantovana 2001. L&#39;efficacia dell&#39;OPA &#232; condizionata alla trasformazione di BAM in societ&#224; per azioni, all&#39;approvazione di un nuovo Statuto nel testo concordato da BMPS e BAM (con le sole modifiche eventualmente richieste dalle competenti autorit&#224;), nonch&#233; al raggiungimento di un
        quantitativo minimo di adesioni, tale da attribuire a BMPS il controllo di diritto di BAM; &#232; inoltre condizionata al rilascio delle necessarie omologhe ed autorizzazioni. BAM ha assunto impegno affinch&#233; nel periodo tra la data dell&#39;Accordo Quadro e la pubblicazione del documento di offerta il numero di azioni di BAM in circolazione resti invariato.
      </p>
      <p>
        ii) distribuzione di un dividendo straordinario pari a lire 2.000 per azione ordinaria, con modalit&#224; e tempi che saranno successivamente concordati e previa verifica da parte di BMPS della sussistenza dei presupposti normativi, patrimoniali e fiscali.
      </p>
      <p>
        iii) realizzazione di una aggregazione (l&#39;&quot;Aggregazione&quot;) tra BAM e Banca Toscana (&quot;BT&quot;), entro tre anni dalla delibera di trasformazione di BAM in societ&#224; per azioni e con modalit&#224; tali per cui, alla fine del processo di aggregazione, BMPS abbia la maggioranza del capitale di una holding bancaria quotata (la &quot;Holding&quot;) che a sua volta
        controller&#224; il 100% del capitale delle due entit&#224; esercitanti rispettivamente l&#39;attivit&#224; bancaria diBAM e BT, societ&#224; non quotate, risultanti dallo scorporo e dal conferimento delle rispettive attivit&#224; bancarie. E&#39; in ogni caso previsto che l&#39;Aggregazione venga realizzata con modalit&#224; tali da consentire a coloro che saranno soci di minoranza di
        BAM e di BT, prima dell&#39;Aggregazione, di diventare soci di minoranza della Holding. Inoltre &#232; previsto che i rapporti di concambio, ai fini dell&#39;Aggregazione, saranno determinati sulla base di situazioni patrimoniali possibilmente coincidenti con l&#39;ultimo bilancio di esercizio approvato e secondo criteri valutativi che rientrano nella prassi di mercato.
      </p>
      <p>
        L&#39;Aggregazione nascer&#224; su base federativa in modo da mantenere l&#39;autonomia operativa di BAM e BT, mentre la Holding avr&#224; caratteristiche di snellezza e flessibilit&#224; focalizzata su funzioni d&#39;indirizzo comune e di coordinamento. BAM manterr&#224; inoltre autonomia nella gestione operativa del personale, in particolare con riferimento ad organici ed assunzioni,
        mobilit&#224; e disciplina interna dei trasferimenti, contrattazione integrativa e previdenza complementare. Si prevede, infine, che la sede della Holding venga istituita in una localit&#224; che risulti neutra, dal punto di vista geografico, rispetto alle sedi delle banche partecipate, pur localizzando alcune delle funzioni operative della Holding a Mantova; la sede legale ed operativa
        di BAM sar&#224; mantenuta a Mantova. Quanto alle progettate fusioni per incorporazione in BAM delle controllate bancarie di BAM stessa, Cooperbanca S.p.A., Banca Popolare di Abbiategrasso S.p.A. e Banca Popolare della Marsica S.p.A., la cui realizzazione &#232; stata sospesa da BAM per dar luogo all&#39;alleanza con il Gruppo MPS, si prevede che esse saranno eventualmente realizzate, di
        comune accordo tra le parti, con modalit&#224; e tempi tali da non rientrare nell&#39;ambito di applicazione dell&#39;art.107, terzo comma , lett. b) del Testo Unico.
      </p>
      <p>
        L&#39;Accordo Quadro disciplina inoltre gli accordi di corporate governance raggiunti da BMPS e BAM relativamente al governo della Holding e di BAM, sia prima che dopo l&#39;Aggregazione.
      </p>
    </blockquote>
    <p>
      In particolare, quanto alla Holding, si prevede che:
    </p>
    <blockquote>
      <p>
        i) almeno 4 dei 9 componenti il Consiglio d&#39;amministrazione di BAM (o almeno un terzo dei componenti, in caso di aumento del numero complessivo dei membri del Consiglio), tra cui per un triennio il Presidente del Consiglio d&#39;amministrazione, siano designati dal Consiglio d&#39;amministrazione di BAM tra persone residenti o domiciliate nelle province di Mantova, Reggio Emilia,
        Parma, Modena, Bologna e Brescia;
      </p>
      <p>
        ii) alla carica di Condirettore Generale sia nominato l&#39;attuale Direttore Generale di BAM, mentre il Direttore Generale sar&#224; espressione di BMPS;
      </p>
      <p>
        iii) il Presidente del Collegio Sindacale, per un triennio, sia di espressione mantovana.
      </p>
    </blockquote>
    <p>
      Quanto a BAM si prevede che:
    </p>
    <blockquote>
      <p>
        i) fino all&#39;Aggregazione, un quinto dei componenti del Consiglio di amministrazione, tra cui un membro del Comitato Esecutivo, sia di designazione di BMPS, mentre i restanti membri saranno espressione di BAM, tra i quali il Presidente ed il Vice Presidente; saranno inoltre espressione di BMPS, fino all&#39;Aggregazione, almeno un membro effettivo ed un membro supplente del Collegio
        Sindacale, mentre il Presidente del Collegio Sindacale sar&#224; espressione di BAM;
      </p>
      <p>
        ii) successivamente all&#39;Aggregazione, almeno 7 membri del Consiglio d&#39;amministrazione della societ&#224; che sar&#224; conferitaria dell&#39;azienda bancaria di BAM (nonch&#233;, per un triennio, almeno 12 membri), dovranno essere designati tra persone residenti o domiciliate nelle province di Mantova, Reggio Emilia, Parma, Modena, Bologna e Brescia, ovvero tra esponenti
        dell&#39;economia mantovana.
      </p>
    </blockquote>
    <p>
      L&#39;Accordo Quadro prevede infine la costituzione da parte di BAM di una fondazione (la &quot;Fondazione&quot;), che avr&#224; organi designati da BAM e sar&#224; destinata al perseguimento di fini esclusivamente benefici e di assistenza ed utilit&#224; sociale, culturale ed artistica a favore della citt&#224; di Mantova e della comunit&#224; mantovana. La Fondazione avr&#224; un
      patrimonio iniziale di 5 miliardi, erogati integralmente da BAM, e beneficer&#224; di erogazioni annuali da parte di BAM, nelle forme da determinarsi, di somme pari almeno a lire 2 miliardi.
    </p>
    <p>
      L&#39;efficacia dell&#39;Accordo Quadro &#232; condizionata al successo dell&#39;OPA e prevede un termine di durata fino alla scadenza del terzo anno dalla data di iscrizione della delibera di trasformazione di BAM in societ&#224; per azioni.
    </p>
    <p>
      Il presente avviso appare sui seguenti quotidiani: (Il Sole 24 Ore, Il Corriere della Sera e Milano Finanza).
    </p>
    <p align="right">
      &#160;
    </p>
    <p align="center">
      <i>Banca Monte dei Paschi di Siena S.p.A.&#160; -&#160;&#160; Banca Agricola Mantovana S.c.a.r.l.</i>
    </p>
    <p align="left">
      9 dicembre 1998
    </p>
    <p align="left">
      <b>[BA.1.98.1]</b>
    </p>
    <hr />
    <p align="center">
      <b>BANCA AGRICOLA MANTOVANA S.P.A.</b>
    </p>
    <p>
      Ai sensi dell&#39;art. 122 del D.lgs. 14 febbraio 1998 n. 58 (il &quot; <strong>Testo Unico</strong>&quot;) e degli artt. 127 e segg. del Regolamento approvato con delibera Consob n. 11971 del 14 maggio 1999 e sue successive modifiche ed integrazioni (il &quot; <strong>Regolamento</strong>&quot;), si rende noto, per estratto, il contenuto dell&#39;accordo modificativo (l&#39;&quot;
      <strong>Accordo Modificativo</strong>&quot;) sottoscritto in data 29 marzo 2001 da Banca Monte dei Paschi di Siena S.p.A. (&quot; <strong>BMPS</strong>&quot;) e Banca Agricola Mantovana S.p.A. (&quot; <strong>BAM</strong>&quot;), avente ad oggetto variazioni all&#39;accordo quadro (l&#39;&quot; <strong>Accordo Quadro</strong>&quot;) sottoscritto in data 13 novembre 1998 tra le medesime
      parti e concernente il progetto di alleanza strategica tra i due gruppi bancari.
    </p>
    <p>
      Alla data odierna alcune clausole previste nell&#39;Accordo Quadro hanno gi&#224; avuto piena attuazione e specificamente:
    </p>
    <blockquote>
      <p>
        - il lancio, da parte di BMPS, di un&#39;Offerta Pubblica di Acquisto (&quot; <strong>OPA</strong>&quot;) preventiva ai sensi degli artt. 102 e 107, comma primo, del Testo Unico sul 70% delle azioni ordinarie BAM, nonch&#233; sul 70% delle obbligazioni convertibili 1995-2001 7% e delle obbligazioni convertibili 1996-2001 7% in circolazione alla data dell&#39;Accordo Quadro. L&#39;OPA, si
        &#232; conclusa positivamente in data 15 gennaio 1999. Alla data di sottoscrizione dell&#39;Accordo Modificativo BMPS detiene direttamente ed indirettamente il 53,95% del capitale sociale ordinario di BAM;
      </p>
      <p>
        - la trasformazione di BAM da societ&#224; cooperativa a responsabilit&#224; limitata in societ&#224; per azioni, avvenuta con delibera dell&#39;assemblea straordinaria di BAM in data 20 febbraio 1999;
      </p>
      <p>
        - la costituzione di una Fondazione destinata al perseguimento di fini benefici e di assistenza ed utilit&#224; sociale, culturale ed artistica a favore della comunit&#224; mantovana.
      </p>
    </blockquote>
    <p>
      L&#39;Accordo Quadro, inoltre, prevedeva che il progetto di alleanza venisse, tra l&#39;altro, realizzato anche mediante l&#39;aggregazione tra BAM e Banca Toscana S.p.A. (&quot; <strong>BT</strong>&quot;) con modalit&#224; tali per cui, alla fine del processo, BMPS avrebbe detenuto la maggioranza del capitale di una costituenda holding bancaria quotata (la &quot;
      <strong>Holding</strong>&quot;) che a sua volta avrebbe detenuto il 100% del capitale delle due entit&#224; che avrebbero esercitato, rispettivamente, l&#39;attivit&#224; bancaria di BAM e di BT, societ&#224; di nuova costituzione risultanti dallo scorporo e dal conferimento delle rispettive attivit&#224; bancarie. Nell&#39;Accordo Quadro venivano, inoltre, disciplinati gli accordi di
      <em>corporate governance</em>tra BMPS e BAM, sia precedenti che successivi all&#39;aggregazione (l&#39;&quot; <strong>Aggregazione</strong>&quot;).
    </p>
    <p>
      Con la sottoscrizione dell&#39;Accordo Modificativo, BMPS e BAM hanno convenuto, ai fini di un pi&#249; efficace perseguimento degli obiettivi specificati dall&#39;Accordo Quadro, di non dare luogo all&#39;Aggregazione, essendone venuti meno i presupposti a seguito dell&#39;evolversi del sistema bancario nel suo complesso e per l&#39;espansione del perimetro del Gruppo facente capo a BMPS
      realizzato successivamente all&#39;acquisizione del controllo di BAM.
    </p>
    <p>
      Sono pertanto venuti meno tutti i punti dell&#39;Accordo Quadro facenti riferimento, sia esplicito che implicito, all&#39;Aggregazione e, conseguentemente alla costituzione della Holding, alla struttura di <em>corporate governance</em>della Holding stessa ed alla struttura di BAM Post-Aggregazione.
    </p>
    <p>
      L&#39;Accordo Modificativo contiene, infine, l&#39;impegno di BMPS affinch&#233; faccia quanto in suo potere a che: (i) l&#39;assemblea di BAM elegga un Consiglio di amministrazione composto da 15 membri, di cui almeno 7 da scegliersi tra persone residenti o domiciliate nelle province di Mantova, Reggio Emilia, Parma, Modena, Bologna e Brescia, ovvero tra esponenti dell&#39;economia
      mantovana e (ii) uno di essi sia nominato Presidente del Consiglio di amministrazione.
    </p>
    <p>
      Resta inteso che la durata dell&#39;Accordo Quadro, cos&#236; come quella dell&#39;Accordo Modificativo, rimane invariata al 15 marzo 2002.
    </p>
    <p>
      Si da atto che copia dell&#39;Accordo Modificativo &#232; stato inviato a Consob ed a Borsa Italiana S.p.A. in data 30 marzo 2001 e che sar&#224; depositato presso il Registro delle Imprese di Mantova nei termini di legge.
    </p>
    <p align="right">
      <i>Banca Monte dei Paschi di Siena S.p.A.&#160;&#160;&#160;&#160;&#160; Banca Agricola Mantovana S.p.A.</i>
    </p>
    <p align="left">
      3 aprile 2001
    </p>
    <p align="left">
      <b>[BA.1.01.1]</b>
    </p>
    <p align="center">
      <b>* * *</b>
    </p>
    <p align="center">
      <strong>AVVISO</strong>
    </p>
    <p align="center">
      <strong>AI SENSI DELL&#39;ART. 129 DELLA DELIBERA CONSOB N. 11971/1999 E SUCCESSIVE MODIFICHE</strong>
    </p>
    <p>
      Con riferimento all&#39;&quot;Accordo Quadro&quot; stipulato tra Banca Agricola Mantovana S.p.A. e Banca Monte dei Paschi di Siena S.p.A. in data 13 novembre 1998 e successivamente modificato il 29 marzo 2001 (&quot;Accordo Modificativo&quot;), concernente il progetto di alleanza strategica tra le due Banche, si conferma che alla scadenza naturale, prevista per il 15 marzo 2002, i patti non
      sono stati rinnovati.
    </p>
    <p align="right">
      BANCA AGRICOLA MANTOVANA S.P.A.
    </p>
    <p align="left">
      7 dicembre 2002
    </p>
    <p align="left">
      <b>[BA.1.02.1]</b>
    </p>
  </body>
</html>

