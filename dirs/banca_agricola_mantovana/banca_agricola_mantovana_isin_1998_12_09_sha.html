<html>
<head>
<title>
      BANCA AGRICOLA MANTOVANA SPA - Estratto dei patti parasociali
    </title>
<meta content="stp" name="subjectList"/>
<meta content="147213" name="linkid"/>
<meta content="BANCA AGRICOLA MANTOVANA SPA - Estratto dei patti parasociali" name="Description"/>
<meta content="stpatti" name="ss_family"/>
<meta content="BANCA AGRICOLA MANTOVANA SPA" name="societa"/>
<meta content="stpatti" name="ss_table"/>
<meta content="2002-12-07" name="date"/>
<meta content="stpatti" name="tipo"/>
<meta content="35879" name="codconsob"/>
</head>
<body>
<b>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</b>
<p align="center">
<b>BANCA AGRICOLA MANTOVANA S.C.A.R.L.</b>
</p>
<p>
      Ai sensi dell'art. 10, quarto comma, della Legge n. 149 del 18 febbraio 1992 e del regolamento approvato con delibera CONSOB dell'8 marzo 1994 si rende noto il contenuto dell'Accordo Quadro (l'"Accordo Quadro") concernente il progetto di alleanza strategica tra Banca Monte dei Paschi di Siena S.p.A. ("BMPS") e Banca Agricola Mantovana S.c.a.r.l.
      ("BAM"), sottoscritto in data 13 novembre 1998 e di cui si è data informazione al mercato con comunicato diffuso in pari data.
    </p>
      
    <p>
      L'Accordo Quadro in particolare prevede che il progetto di alleanza venga realizzato mediante le seguenti fasi:
    </p>
<blockquote>
<p>
        i) lancio di un'Offerta pubblica di acquisto preventivo ("OPA") ai sensi degli artt. 102 e 107, comma primo, del Decreto Legge 24 febbraio 1998, n. 58 (il "Testo Unico"), sul 70% delle azioni ordinarie di BAM, nonché sul 70% delle obbligazioni convertibili 1995-2001 7% e delle obbligazioni convertibili 1996-2001 7% in circolazione alla data dell'Accordo
        Quadro. Non saranno oggetto dell'OPA i Warrant Azioni Banca Agricola Mantovana 2001. L'efficacia dell'OPA è condizionata alla trasformazione di BAM in società per azioni, all'approvazione di un nuovo Statuto nel testo concordato da BMPS e BAM (con le sole modifiche eventualmente richieste dalle competenti autorità), nonché al raggiungimento di un
        quantitativo minimo di adesioni, tale da attribuire a BMPS il controllo di diritto di BAM; è inoltre condizionata al rilascio delle necessarie omologhe ed autorizzazioni. BAM ha assunto impegno affinché nel periodo tra la data dell'Accordo Quadro e la pubblicazione del documento di offerta il numero di azioni di BAM in circolazione resti invariato.
      </p>
<p>
        ii) distribuzione di un dividendo straordinario pari a lire 2.000 per azione ordinaria, con modalità e tempi che saranno successivamente concordati e previa verifica da parte di BMPS della sussistenza dei presupposti normativi, patrimoniali e fiscali.
      </p>
<p>
        iii) realizzazione di una aggregazione (l'"Aggregazione") tra BAM e Banca Toscana ("BT"), entro tre anni dalla delibera di trasformazione di BAM in società per azioni e con modalità tali per cui, alla fine del processo di aggregazione, BMPS abbia la maggioranza del capitale di una holding bancaria quotata (la "Holding") che a sua volta
        controllerà il 100% del capitale delle due entità esercitanti rispettivamente l'attività bancaria diBAM e BT, società non quotate, risultanti dallo scorporo e dal conferimento delle rispettive attività bancarie. E' in ogni caso previsto che l'Aggregazione venga realizzata con modalità tali da consentire a coloro che saranno soci di minoranza di
        BAM e di BT, prima dell'Aggregazione, di diventare soci di minoranza della Holding. Inoltre è previsto che i rapporti di concambio, ai fini dell'Aggregazione, saranno determinati sulla base di situazioni patrimoniali possibilmente coincidenti con l'ultimo bilancio di esercizio approvato e secondo criteri valutativi che rientrano nella prassi di mercato.
      </p>
<p>
        L'Aggregazione nascerà su base federativa in modo da mantenere l'autonomia operativa di BAM e BT, mentre la Holding avrà caratteristiche di snellezza e flessibilità focalizzata su funzioni d'indirizzo comune e di coordinamento. BAM manterrà inoltre autonomia nella gestione operativa del personale, in particolare con riferimento ad organici ed assunzioni,
        mobilità e disciplina interna dei trasferimenti, contrattazione integrativa e previdenza complementare. Si prevede, infine, che la sede della Holding venga istituita in una località che risulti neutra, dal punto di vista geografico, rispetto alle sedi delle banche partecipate, pur localizzando alcune delle funzioni operative della Holding a Mantova; la sede legale ed operativa
        di BAM sarà mantenuta a Mantova. Quanto alle progettate fusioni per incorporazione in BAM delle controllate bancarie di BAM stessa, Cooperbanca S.p.A., Banca Popolare di Abbiategrasso S.p.A. e Banca Popolare della Marsica S.p.A., la cui realizzazione è stata sospesa da BAM per dar luogo all'alleanza con il Gruppo MPS, si prevede che esse saranno eventualmente realizzate, di
        comune accordo tra le parti, con modalità e tempi tali da non rientrare nell'ambito di applicazione dell'art.107, terzo comma , lett. b) del Testo Unico.
      </p>
<p>
        L'Accordo Quadro disciplina inoltre gli accordi di corporate governance raggiunti da BMPS e BAM relativamente al governo della Holding e di BAM, sia prima che dopo l'Aggregazione.
      </p>
</blockquote>
<p>
      In particolare, quanto alla Holding, si prevede che:
    </p>
<blockquote>
<p>
        i) almeno 4 dei 9 componenti il Consiglio d'amministrazione di BAM (o almeno un terzo dei componenti, in caso di aumento del numero complessivo dei membri del Consiglio), tra cui per un triennio il Presidente del Consiglio d'amministrazione, siano designati dal Consiglio d'amministrazione di BAM tra persone residenti o domiciliate nelle province di Mantova, Reggio Emilia,
        Parma, Modena, Bologna e Brescia;
      </p>
<p>
        ii) alla carica di Condirettore Generale sia nominato l'attuale Direttore Generale di BAM, mentre il Direttore Generale sarà espressione di BMPS;
      </p>
<p>
        iii) il Presidente del Collegio Sindacale, per un triennio, sia di espressione mantovana.
      </p>
</blockquote>
<p>
      Quanto a BAM si prevede che:
    </p>
<blockquote>
<p>
        i) fino all'Aggregazione, un quinto dei componenti del Consiglio di amministrazione, tra cui un membro del Comitato Esecutivo, sia di designazione di BMPS, mentre i restanti membri saranno espressione di BAM, tra i quali il Presidente ed il Vice Presidente; saranno inoltre espressione di BMPS, fino all'Aggregazione, almeno un membro effettivo ed un membro supplente del Collegio
        Sindacale, mentre il Presidente del Collegio Sindacale sarà espressione di BAM;
      </p>
<p>
        ii) successivamente all'Aggregazione, almeno 7 membri del Consiglio d'amministrazione della società che sarà conferitaria dell'azienda bancaria di BAM (nonché, per un triennio, almeno 12 membri), dovranno essere designati tra persone residenti o domiciliate nelle province di Mantova, Reggio Emilia, Parma, Modena, Bologna e Brescia, ovvero tra esponenti
        dell'economia mantovana.
      </p>
</blockquote>
<p>
      L'Accordo Quadro prevede infine la costituzione da parte di BAM di una fondazione (la "Fondazione"), che avrà organi designati da BAM e sarà destinata al perseguimento di fini esclusivamente benefici e di assistenza ed utilità sociale, culturale ed artistica a favore della città di Mantova e della comunità mantovana. La Fondazione avrà un
      patrimonio iniziale di 5 miliardi, erogati integralmente da BAM, e beneficerà di erogazioni annuali da parte di BAM, nelle forme da determinarsi, di somme pari almeno a lire 2 miliardi.
    </p>
<p>
      L'efficacia dell'Accordo Quadro è condizionata al successo dell'OPA e prevede un termine di durata fino alla scadenza del terzo anno dalla data di iscrizione della delibera di trasformazione di BAM in società per azioni.
    </p>
<p>
      Il presente avviso appare sui seguenti quotidiani: (Il Sole 24 Ore, Il Corriere della Sera e Milano Finanza).
    </p>
<p align="right">
       
    </p>
<p align="center">
<i>Banca Monte dei Paschi di Siena S.p.A.  -   Banca Agricola Mantovana S.c.a.r.l.</i>
</p>
<p align="left">
      9 dicembre 1998
    </p>
<p align="left">
<b>[BA.1.98.1]