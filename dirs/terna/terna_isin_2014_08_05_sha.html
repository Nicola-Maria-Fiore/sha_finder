<html>
<head>
<title>
      TERNA SPA - Estratto dei patti parasociali
    </title>
<meta content="stp" name="subjectList"/>
<meta content="638011" name="linkid"/>
<meta content="TERNA SPA - Estratto dei patti parasociali" name="Description"/>
<meta content="stpatti" name="ss_family"/>
<meta content="TERNA SPA" name="societa"/>
<meta content="stpatti" name="ss_table"/>
<meta content="2017-05-23" name="date"/>
<meta content="stpatti" name="tipo"/>
<meta content="N;rallo;1495553990768" name="synchro"/>
<meta content="194802" name="codconsob"/>
</head>
<body>
<p align="left">
<b>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</b>
</p>
<p align="center">
<strong>  <strong>SNAM S.p.A. - TERNA Rete Elettrica Nazionale S.p.A.</strong></strong>
</p>
<p align="left">
      Ai sensi dell’art. 122 del TUF e degli articoli 127 e 130 del Regolamento Emittenti si rende noto, per quanto occorrer possa, quanto segue.
    </p>
<p align="justify">
<b>Premesse</b>
</p>
<p align="justify">
      In data 31 luglio 2014, Cassa depositi e prestiti S.p.A., società di diritto italiano con sede in Via Goito 4, Roma, Italia, iscritta presso il Registro delle Imprese di Roma, Codice Fiscale n. 80199230584, Partita Iva n. 07756511007 ("<b>CDP</b>") ha sottoscritto, con State Grid Europe Limited, società di diritto inglese e gallese con sede in 20-22 Bedford Row, Londra,
      Regno Unito, iscritta presso il Registro delle Imprese di Inghilterra e Galles con il numero 07844667 ("<b>SGEL</b>" o l’"<b>Investitore</b>") e State Grid International Development Limited, società a responsabilità limitata di diritto di Hong Kong con sede in Flat/Room 1304, Great Eagle Center, 23 Harbour Road, Wan Chai, Hong Kong, Cina, iscritta presso
      il Registro delle Imprese di Hong Kong ("<b>SGID</b>") (ciascuno tra CDP, l’Investitore e SGID, una "<b>Parte</b>" e, collettivamente, le "<b>Parti</b>"), un contratto di compravendita azionaria (il "<b>Contratto di Compravendita</b>"), ai sensi del quale – subordinatamente al verificarsi di una serie di condizioni sospensive (tra cui
      l’ottenimento dei necessari permessi e autorizzazioni governativi e antitrust e talune ulteriori condizioni sospensive, tipiche per questo genere di operazioni) - l’Investitore acquisterà da CDP una partecipazione corrispondente al 35% del capitale sociale di CDP RETI S.p.A., società per azioni di diritto italiano con sede in Via Goito 4, Roma, Italia, iscritta presso
      il Registro delle Imprese di Roma con il n. 12084871008 ("<b>CDP RETI</b>" o la "<b>Società</b>") (l’ "<b>Operazione</b>").
    </p>
<p align="justify">
      In particolare, CDP RETI è una holding di partecipazioni la quale:
    </p>
<p align="justify">
      1. <span lang="ZH">possiede una partecipazione in Snam S.p.A. ("<b>Snam</b>") rappresentata da n. 1.014.491.489 azioni pari, alla data odierna, a circa il 30,00% del capitale sociale della stessa Snam S.p.A. (la "<b>Partecipazione Snam</b>"); e</span>
</p>
<p align="justify">
      2. <span lang="ZH">verrà a possedere, prima del <i>Closing</i> (come di seguito definito), una partecipazione in Terna S.p.A. ("<b>Terna</b>") rappresentata da 599.999.999 azioni pari, alla data odierna, a circa il 29,85% del capitale sociale della stessa Terna (la "<b>Partecipazione</b> <b>Terna</b>"). (*)</span>
</p>
<p>
      Contestualmente al Contratto di Compravendita, CDP e l’Investitore hanno altresì sottoscritto un accordo di Stand-still in ragione del quale CDP si è impegnata, sino alla Data del Closing (i.e., la data di perfezionamento dell’Operazione, il cui termine ultimo e finale è stato dalle Parti fissato al 30 novembre 2014 o a eventuale altra data successiva concordata
      per iscritto fra le stesse), a: (i) non trasferire le azioni oggetto della compravendita con l’Investitore, e (ii) fare in modo che la Società non venda, trasferisca o compia qualsiasi tipo di operazione finalizzata alla vendita, in tutto o in parte, della Partecipazione Snam e, una volta conferitale da parte di CDP, della Partecipazione Terna. L’Investitore ha dichiarato e
      garantito che, alla data di sottoscrizione del Contratto di Compravendita e dell’Accordo di Stand-still, non detiene – e, sino al momento immediatamente precedente al Closing, non deterrà – direttamente o indirettamente (anche per il tramite di proprie controllate e/o di altre società controllate da State Grid Corporation of China), individualmente o
      congiuntamente a terzi – alcuna azione di Snam e/o di Terna (l’"Accordo di Stand-still"). Contestualmente alla sottoscrizione del Contratto di Compravendita, le Parti hanno altresì finalizzato e siglato, in quanto funzionale alla buona riuscita dell’Operazione, il testo (form) di un accordo parasociale (l’"Accordo" o il "Patto
      Parasociale" e, congiuntamente all’Accordo di Stand-still, gli "Accordi") - allegato al medesimo Contratto di Compravendita ed all’Accordo di Stand-still – che sarà sottoscritto tra le medesime parti al Closing dell’Operazione e che disciplina, inter alia, i futuri diritti e obblighi di CDP e dell’Investitore quali azionisti della
      Società e alcuni profili relativi alla corporate governance della Società e alla trasferibilità delle partecipazioni nella medesima, dei quali si dà evidenza nel presente documento per una migliore comprensione dell’Operazione.
    </p>
<p align="justify">
      SGID, società che detiene l’intero capitale sociale di SGEL, ha sottoscritto l’Accordo in proprio e quale responsabile in solido del puntuale ed esatto adempimento da parte dell’Investitore delle obbligazioni a suo carico derivanti dall’Accordo.
    </p>
<p align="center">
      ***
    </p>
<p align="justify">
<b>1. Società i cui strumenti finanziari sono oggetto delle pattuizioni</b>
</p>
<p align="justify">
      CDP RETI S.p.A., società con sede legale in Via Goito 4, 00185 - Roma, Italia, codice fiscale, partita IVA e numero di iscrizione presso il Registro delle Imprese di Roma: 12084871008, R.E.A. Roma n. 1349016; e, indirettamente
    </p>
<p align="justify">
      Snam S.p.A., società con sede legale in Piazza Santa Barbara 7, 20097 - San Donato Milanese (MI), Italia, iscritta presso il Registro delle Imprese di Milano con il n. 13271390158, Partita IVA n. 13271390158, R.E.A. Milano n. 1633443; e
    </p>
<p align="justify">
      Terna S.p.A., società con sede legale in Viale Egidio Galbani 70, 00156 - Roma, Italia, iscritta presso il Registro delle Imprese di Roma, Codice Fiscale e Partita IVA n. 05779661007, R.E.A. Roma n. 922416.
    </p>
<p align="justify">
<b>2. Strumenti finanziari oggetto delle pattuizioni</b>
</p>
<p align="justify">
      Le pattuizioni contenute nell’Accordo e descritte nel presente estratto hanno ad oggetto:
    </p>
<p align="justify">
      1. <span lang="ZH">fermo restando quanto in appresso indicato circa le Azioni Residue (come di seguito definite), tutte le azioni ordinarie di CDP RETI detenute da CDP (in totale, 120.000 azioni, rappresentanti una quota pari al 100% del capitale sociale di CDP RETI) (**) ; e, indirettamente</span>
</p>
<p align="justify">
      2. <span lang="ZH">tutte le azioni ordinarie di Snam S.p.A. detenute da CDP RETI (in totale, 1.014.491.489 azioni, rappresentanti, alla data odierna, una quota pari a circa il 30,00% del capitale sociale di Snam); e</span>
</p>
<p align="justify">
      3. <span lang="ZH">tutte le azioni ordinarie di Terna S.p.A. (che saranno) detenute da CDP RETI (in totale, 599.999.999 azioni, rappresentanti, alla data odierna, una quota pari al 29,85% del capitale sociale di Terna).</span>
</p>
<p align="justify">
      Alla data odierna, il capitale sociale della Società è interamente detenuto da CDP.
    </p>
<p align="justify">
      Al Closing dell’Operazione, CDP trasferirà all’Investitore un partecipazione rappresentata da Azioni di Categoria B, corrispondenti al 35% del capitale della Società.
    </p>
<p align="justify">
      Fermo quanto di seguito indicato nel presente paragrafo e nel successivo paragrafo 4.4.6, il restante capitale sociale della Società sarà nella titolarità di CDP e sarà rappresentato da Azioni di Categoria A.
    </p>
<p align="justify">
      A tal riguardo, si segnala ad ogni modo che CDP ha già avviato talune attività preliminari volte a consentire l’ingresso di potenziali ulteriori investitori istituzionali italiani nel capitale sociale della Società, e in particolare per la vendita a questi ultimi di una partecipazione che non potrà in nessun caso eccedere il 14% del capitale sociale della
      Società e sarà rappresentato da Azioni di Categoria C (le "<b>Azioni Residue</b>").
    </p>
<p align="justify">
      Il trasferimento delle Azioni Residue avverrà nel rispetto dei termini e delle condizioni descritte al successivo paragrafo 4.4.6.
    </p>
<p align="justify">
<b>3. Soggetti aderenti alle pattuizioni</b>
</p>
<p align="justify">
      I soggetti aderenti al Patto Parasociale nonché i rispettivi controllanti sono i seguenti:
    </p>
<ul>
<li>
<p align="justify">
          Cassa depositi e prestiti S.p.A., società di diritto italiano con sede in Via Goito 4, Roma, Italia, iscritta presso il Registro delle Imprese di Roma, Codice Fiscale n. 80199230584, Partita Iva n. 07756511007, il cui capitale sociale è posseduto, per una quota pari a circa l’80,1%, dal Ministero dell’Economia e delle Finanze;
        </p>
</li>
<li>
<p align="justify">
          State Grid Europe Limited, società di diritto inglese e gallese con sede in 20-22 Bedford Row, Londra, Regno Unito, iscritta presso il Registro delle Imprese di Inghilterra e Galles con il numero 07844667, il cui capitale sociale è interamente posseduto da SGID; e
        </p>
</li>
<li>
<p align="justify">
          State Grid International Development Limited, società a responsabilità limitata di diritto di Hong Kong con sede in Flat/Room 1304, Great Eagle Center, 23 Harbour Road, Wan Chai, Hong Kong, Cina, iscritta presso il Registro delle Imprese di Hong Kong,, il cui controllante ultimo è State Grid Corporation of China.
        </p>
</li>
</ul>
<p align="justify">
<b>4. Contenuto delle pattuizioni</b>
</p>
<p align="justify">
<b>4.1. Corporate <i>governance</i> della Società e diritto di recesso dell’Investitore</b>
</p>
<p align="justify">
      4.1.1. <u>Corporate governance</u>
</p>
<p align="justify">
<i>Consiglio di amministrazione della Società</i>
</p>
<p align="justify">
      1. <span lang="ZH"><u>Nomina amministratori:</u> il consiglio di amministrazione della Società sarà composto da cinque membri di cui tre designati da CDP e due dall’Investitore, fermo restando che l’Investitore avrà diritto di nominare due membri del consiglio di amministrazione fintanto che detenga una partecipazione pari almeno al 20% del capitale sociale della
      Società. Il Presidente del consiglio di amministrazione e l’amministratore delegato (ove designato) saranno designati da CDP;</span>
</p>
<p align="justify">
      2. <u><span lang="ZH">Materie consiliari riservate</span></u><span lang="ZH"><u>:</u> le seguenti materie saranno riservate alla competenza esclusiva del consiglio di amministrazione e non potranno pertanto essere delegate ad un singolo amministratore o ad un comitato esecutivo:</span>
</p>
<p align="justify">
      (i) <span lang="ZH">approvazione e modifiche del <i>budget</i> e del <i>business plan</i> della Società;</span>
</p>
<p align="justify">
      (ii) <span lang="ZH">proposte/raccomandazioni di modifica dello statuto della Società;</span>
</p>
<p align="justify">
      (iii) <span lang="ZH">decisioni concernenti la lista di candidati da presentare ai fini del rinnovo dei consigli di amministrazione di Snam e Terna;</span>
</p>
<p align="justify">
      (iv) <span lang="ZH">decisioni sull’esercizio dei diritti di voto della Società nelle assemblee straordinarie di Snam e Terna;</span>
</p>
<p align="justify">
<span lang="ZH">(v) il trasferimento, in tutto o in parte, della Partecipazione Snam e/o della Partecipazione Terna e l’acquisto di qualunque ulteriore azione di Snam e/o di Terna, se e nei limiti in cui tale acquisto faccia sorgere l’obbligo della Società di lanciare un’offerta pubblica di acquisto obbligatoria su Snam e/o Terna;</span>
</p>
<p align="justify">
<span lang="ZH">(vi) assunzione di indebitamento (ulteriore rispetto a quello esistente al <i>Closing</i>) superiore a determinate soglie e modifiche dei principali termini e condizioni degli accordi di finanziamento stipulati dalla Società prima del <i>Closing</i>;</span>
</p>
<p align="justify">
<span lang="ZH">(vii) proposte di distribuzione di dividendi e/o riserve e/o altre distribuzioni da parte di CDP RETI;</span>
</p>
<p align="justify">
<span lang="ZH">(viii) operazioni con parti correlate di CDP RETI che non siano a condizioni di mercato;</span>
</p>
<p align="justify">
<span lang="ZH">(ix) decisioni sul gradimento di possibili cessionari di qualsivoglia partecipazione nella Società;</span>
</p>
<p align="justify">
<span lang="ZH">3. <u>Diritti di veto dell’Investitore</u>: le delibere di cui ai punti v., vi. e viii. che precedono, e le delibere di cui al punto vii., ove non conformi alla <i>policy</i> sulla distribuzione degli utili prevista nel Patto Parasociale (ciascuna, una "<b>Materia Consiliare Rilevante</b>"), non potranno essere adottate senza il voto favorevole di almeno uno
      degli amministratori designati dall’Investitore.</span>
</p>
<p align="justify">
<span lang="ZH">4. <u>Quorum costitutivi e deliberativi</u>: Si prevede che:</span>
</p>
<p align="justify">
<span lang="ZH">- in relazione a qualsiasi materia, il consiglio di amministrazione sarà validamente costituito con la presenza della maggioranza degli amministratori in carica purché siano presenti almeno due amministratori designati da CDP e almeno un amministratore designato dall’Investitore; qualora, tuttavia, il consiglio di amministrazione non sia validamente
      costituito poiché, nonostante sia presente la maggioranza degli amministratori in carica, tale maggioranza non include almeno uno degli amministratori designati dall’Investitore, il Presidente del consiglio di amministrazione dovrà riconvocare la riunione del consiglio di amministrazione per deliberare sul medesimo ordine del giorno e tale nuova riunione del consiglio di
      amministrazione sarà in ogni caso validamente tenuta con la presenza della maggioranza degli amministratori in carica, indipendentemente dalla presenza di un amministratore designato dall’Investitore (fermo restando che, come sopra indicato, dovranno essere presenti almeno due amministratori designati da CDP perché la riunione possa validamente tenersi).</span>
</p>
<p align="justify">
<i>Collegio sindacale della Società</i>
</p>
<p align="justify">
      Il Patto Parasociale prevede che il collegio sindacale della Società sia composto da tre membri effettivi e da due membri supplenti.
    </p>
<p align="justify">
      Fintanto che l’Investitore detenga una partecipazione pari ad almeno il 20% del capitale della Società, questi avrà diritto di nominare un sindaco effettivo ed un sindaco supplente. Il Presidente del collegio sindacale sarà in ogni caso scelto tra i sindaci effettivi designati da CDP.
    </p>
<p align="justify">
<i>Assemblea della Società</i>
</p>
<p align="justify">
      In materia di assemblea straordinaria della Società, le Parti hanno concordato che le delibere qui di seguito elencate saranno approvate, in ogni caso, con la presenza e il voto favorevole di più dell’80% del capitale sociale della Società, fintanto che l’Investitore detenga una partecipazione pari ad almeno il 20% del capitale sociale della stessa:
    </p>
<p align="justify">
      1. aumenti di capitale con esclusione o limitazione del diritto di opzione degli azionisti;
    </p>
<p align="justify">
      2. scissioni non proporzionali;
    </p>
<p align="justify">
      3. scissioni proporzionali qualora meccanismi di <i>governance</i> simili a quelli previsti dal Patto Parasociale non siano riprodotti in favore delle società risultanti dalla scissione proporzionale;
    </p>
<p align="justify">
      4. fusioni (diverse dalle fusioni disciplinate dagli articoli 2505 e 2505-<i>bis</i> del Codice Civile);
    </p>
<p align="justify">
      5. modifiche (diverse da quelle puramente formali) alle clausole dello statuto della Società che prevedono diritti a protezione degli azionisti di minoranza, anche tramite l’emissione di nuove categorie di azioni.
    </p>
<p align="justify">
<i>Diritti e obblighi dell’Investitore con riferimento a Snam e Terna</i>
</p>
<p align="justify">
      Fintanto che l’Investitore detenga una partecipazione almeno pari al 20% del capitale della Società, il medesimo avrà diritto di designare (i) un candidato da inserire nella lista dei candidati alla carica di amministratore di Snam, e (ii) un candidato da inserire nella lista dei candidati alla carica di amministratore di Terna (rispettivamente, la "<b>Lista Snam CDP
      RETI</b>" e la "<b>Lista Terna CDP RETI</b>"), che saranno presentate da CDP RETI alle assemblee, rispettivamente, di Snam e Terna convocate per la nomina dei membri dei rispettivi consigli di amministrazione.
    </p>
<p align="justify">
      I candidati dell’Investitore dovranno essere inseriti, rispettivamente, nella Lista Snam CDP RETI e nella Lista Terna CDP RETI in una posizione tale da garantire la nomina dei medesimi, rispettivamente, alla carica di amministratore di Snam e di Terna nel caso in cui la Lista Snam CDP RETI e la Lista Terna CDP RETI ottengano la maggioranza dei voti nelle assemblee, rispettivamente, di
      Snam e di Terna.
    </p>
<p align="justify">
      L’Investitore si è impegnato a far sì che gli amministratori da esso designati nei consigli di amministrazione di Snam e Terna (se e nei limiti in cui tali amministratori non siano indipendenti ai sensi dell’art. 148 del D.Lgs. n. 58/1998) si astengano, nella misura massima consentita dalla legge, dal ricevere informazioni e/o documentazione da tali società in
      relazione a questioni sulle quali gli amministratori designati dall’Investitore abbiano un conflitto di interessi per conto dell'Investitore e/o di qualsiasi sua Affiliata, in relazione ad opportunità commerciali in cui sia Snam e/o Terna, da un lato, e l'Investitore e/o una sua Affiliata dall'altro lato, abbiano un interesse e possa sussistere concorrenza (ciascuna
      una "<b>Materia Oggetto di Conflitto</b>"). Inoltre, gli amministratori designati dall’Investitore nei consigli di amministrazione di Snam e Terna non potranno prendere parte alle discussioni dei suddetti consigli di amministrazione concernenti Materie Oggetto di Conflitto.
    </p>
<p align="justify">
      4.1.2. <u>Diritto di recesso dell’Investitore</u>
</p>
<p align="justify">
      E’ previsto un diritto di recesso speciale da CDP RETI a favore dell’Investitore nelle seguenti ipotesi:
    </p>
<p align="justify" dir="ltr" style="MARGIN-RIGHT: 0px">
      1)  Materie di Recesso Snam/Terna
    </p>
<p align="justify">
      Il Patto Parasociale prevede il diritto di recesso dell’Investitore per il caso in cui l’assemblea di Snam e/o di Terna approvi determinate delibere (le "<b>Materie di Recesso</b>"), allorquando e a condizione che le delibere in questione siano state approvate dall’assemblea di Snam/Terna con il voto favorevole e decisivo/determinante di CDP RETI (di talché
      la relativa delibera non sarebbe stata adottata senza il voto favorevole di CDP RETI), e ciò nonostante il voto contrario espresso dagli amministratori designati dall’Investitore in seno al consiglio di amministrazione di CDP RETI chiamato a deliberare sul voto da esprimere nell’assemblea di Snam/Terna (di seguito l’"<b>Evento di Recesso</b>").
    </p>
<p align="justify">
      Sono considerate Materie di Recesso, sia con riferimento alle assemblee di Snam che a quelle di Terna:
    </p>
<p align="justify">
      (i) aumenti di capitale con esclusione del diritto di opzione, per un ammontare superiore al 10% del patrimonio netto della società (fatta eccezione, per quanto concerne Snam, per gli aumenti di capitale connessi con l’acquisizione della partecipazione detenuta da CDP GAS S.r.l. nel capitale sociale di TAG GmbH);
    </p>
<p align="justify">
      (ii) operazioni di fusione se il patrimonio netto delle società partecipanti alla fusione sia superiore al 10% del patrimonio netto, rispettivamente, di Snam e/o di Terna (fatta eccezione per le ipotesi di c.d. fusione semplificata ex artt. 2505 e 2505-<i>bis</i> del Codice Civile);
    </p>
<p align="justify">
      (iii) scissioni non proporzionali;
    </p>
<p align="justify">
      (iv) scissioni relativamente alle quali il valore del patrimonio netto trasferito alla società beneficiaria sia superiore al 10% del patrimonio netto, rispettivamente, di Snam e/o di Terna;
    </p>
<p align="justify">
      (v) modifiche all’oggetto sociale volte a permettere ai rispettivi consigli di amministrazione di compiere acquisizioni di <i>asset</i> (ivi incluse partecipazioni societarie o aziende) per un ammontare superiore al 10% del patrimonio netto, rispettivamente, di Snam e/o di Terna.
    </p>
<p align="justify">
      2)  Cambio di controllo
    </p>
<p align="justify">
      Alla data odierna e alla data del Closing, CDP ha ed avrà il controllo esclusivo di diritto della Società. Qualora tale controllo esclusivo di diritto di CDP sulla Società venga meno per qualsivoglia ragione, ciò costituirà un Evento di Recesso, che autorizza l’Investitore a recedere dalla Società.
    </p>
<p align="justify">
      3. Mancato rinnovo del Patto Parasociale
    </p>
<p align="justify">
      Il Patto Parasociale avrà una durata di 3 anni dalla sua sottoscrizione. Nel caso in cui, alla scadenza, CDP comunichi all’Investitore la propria intenzione di non rinnovare il Patto Parasociale, l’Investitore avrà diritto di recedere dalla Società.
    </p>
<p align="justify">
<b>4.2. Ulteriori obbligazioni in capo all’Investitore e responsabilità solidale di SGID</b>
</p>
<p align="justify">
      Fintanto che l’Investitore sia azionista, diretto o indiretto, della Società, lo stesso non dovrà, direttamente o indirettamente, da solo o unitamente ad altri, acquistare, in qualsiasi forma, alcuna azione di Snam e/o Terna, senza il previo consenso scritto di CDP. In caso di violazione di tale obbligo, l’Investitore dovrà indennizzare e manlevare CDP e la
      Società per ogni perdita sofferta, incluso ogni costo od esborso legato a eventuali offerte pubbliche di acquisto obbligatorie che dovessero essere lanciate in conseguenza della violazione da parte dell’Investitore degli obblighi di cui sopra.
    </p>
<p align="justify">
      Analogamente, ove la Società dovesse essere tenuta a lanciare un’offerta pubblica di acquisto obbligatoria sulle restanti azioni di Snam e/o di Terna in conseguenza di una acquisizione di azioni di Snam e/o di Terna effettuata da CDP o società del gruppo CDP (nei limiti in cui tali acquisti determinino a carico di CDP RETI l’obbligo di lanciare un’offerta
      pubblica di acquisto obbligatoria sulle restanti azioni di Snam e/o di Terna), CDP dovrà indennizzare e manlevare l’Investitore e CDP RETI in relazione alle perdite sofferte dall’Investitore e/o da CDP RETI, incluso ogni costo od esborso legato a eventuali offerte pubbliche di acquisto obbligatorie che dovessero essere lanciate da CDP RETI in conseguenza della violazione da
      parte di CDP degli obblighi di cui sopra.
    </p>
<p align="justify">
<b>4.3. <i>Policy</i> sulla distribuzione degli utili</b>
</p>
<p align="justify">
      La <i>policy</i> sulla distribuzione degli utili prevede, come regola generale, che, in ogni esercizio, la Società distribuisca agli azionisti l’intero ammontare degli utili netti risultanti dal bilancio annuale di esercizio, al netto degli importi che per legge devono essere accantonati e all’ulteriore condizione che la distribuzione degli utili netti avvenga nel rispetto
      degli, e non violi gli, impegni finanziari applicabili alla Società in virtù dei contratti di finanziamento sottoscritti (o che saranno sottoscritti) dalla Società.
    </p>
<p align="justify">
<b>4.4. Trasferimenti diretti e indiretti delle partecipazioni in CDP RETI</b>
</p>
<p align="justify">
      4.4.1. <u>Restrizioni ai trasferimenti</u>
</p>
<p align="justify">
      Salvo che sia espressamente consentito da altre previsioni del Patto Parasociale e/o dello statuto della Società o concordato per iscritto tra le Parti:
    </p>
<p align="justify">
      1. per un periodo di due anni dalla data di sottoscrizione del Patto Parasociale (il "<b>Periodo di Intrasferibilità Assoluta</b>"), CDP e l’Investitore non potranno trasferire le proprie partecipazioni nella Società; e
    </p>
<p align="justify">
      2. per un periodo di quattro anni dalla data di sottoscrizione del Patto Parasociale (il "<b>Periodo di Intrasferibilità a un Diretto Concorrente</b>"), CDP e l’Investitore non potranno trasferire le proprie partecipazioni nella Società a un concorrente diretto di Snam e/o Terna - per tale intendendosi qualsiasi soggetto industriale la cui principale attività
      consista nella gestione di sistemi di trasmissione del gas naturale e/o dell’energia elettrica nel territorio dell’Unione Europea così come ad ogni persona che esercita, direttamente o indirettamente, il controllo, anche congiunto, su tale soggetto industriale (il "<b>Diretto Concorrente</b>").
    </p>
<p align="justify">
      In deroga al Periodo di Intrasferibilità Assoluta (ma non al Periodo di Intrasferibilità a un Diretto Concorrente), l’Investitore potrà altresì Trasferire la propria partecipazione al fine di risolvere eventuali situazioni di violazione della normativa in materia di <i>ownership unbundling</i> laddove l’Investitore non intenda conformarsi ad eventuali
      prescrizioni o misure imposte dalle autorità competenti.
    </p>
<p align="justify">
      4.4.2. <u>Diritto di Prima Offerta</u>
</p>
<p align="justify">
      Salve le restrizioni ai trasferimenti di cui al punto 4.4.1 e ferme restando le previsioni in materia di gradimento da parte del consiglio di amministrazione ad ogni Trasferimento di partecipazioni di cui al successivo punto 4.4.5, nel caso in cui <a id="_Ref59875086" name="_Ref59875086">una delle Parti intenda trasferire ad un terzo, in tutto o in parte, la propria partecipazione</a> nella
      Società, spetterà all’altra Parte un Diritto di Prima Offerta (come di seguito definito).
    </p>
<p align="justify">
      In particolare, qualora <span lang="ZH">ciascuna delle Parti (il "<b>Trasferente</b>") intenda Trasferire in tutto o in parte la propria Partecipazione nella Società (la "<b>Partecipazione Rilevante</b>") ad un terzo acquirente, il Trasferente consegnerà all’altra Parte (il "<b>Socio Offerente</b>") una comunicazione che indichi la propria
      intenzione di Trasferire la Partecipazione Rilevante (the "<b>Comunicazione di Trasferimento</b>").</span>
</p>
<p align="justify">
      A seguito della ricezione da parte del Socio Offerente della Comunicazione di Trasferimento (la "<b>Data della Comunicazione di Trasferimento</b>"), entro 60 Giorni Lavorativi da tale data (il "<b>Periodo di Prima Offerta</b>"), il Socio Offerente avrà il diritto (il "<b>Diritto di Prima Offerta</b>") di comunicare al Trasferente se intende acquistare la
      Partecipazione Rilevante, inviando al Trasferente una comunicazione scritta (la "<b>Prima Offerta</b>") che dovrà contenere l’offerta ferma e irrevocabile ad acquistare la Partecipazione Rilevante e dovrà indicare il corrispettivo di acquisto che dovrà essere in denaro (il "<b>Prezzo di Acquisto Proposto</b>") nonché i principali termini e
      condizioni di tale acquisto.
    </p>
<p align="justify">
      Qualora il Socio Offerente non eserciti il Diritto di Prima Offerta, il Trasferente sarà in tal caso libero di Trasferire la Partecipazione Rilevante a qualsiasi terzo, e a qualsivoglia prezzo, a condizione che il <i>closing</i> dell’operazione venga perfezionato entro 180 giorni dallo scadere del Periodo di Prima Offerta e che il relativo acquirente si impegni per iscritto ad
      essere vincolato dalle previsioni del Patto Parasociale.
    </p>
<p align="justify">
      Qualora il Socio Offerente eserciti il Diritto di Prima Offerta e il Trasferenti accetti i termini e le condizioni proposte dal Socio Offerente, le parti procederanno al completamento dell’operazione di trasferimento.
    </p>
<p align="justify">
      Qualora il Trasferente non accetti i termini e le condizioni proposte dal Socio Offerente, il Trasferente avrà diritto di Trasferire la Partecipazione Rilevante a qualsiasi terzo a condizione che (x) il <i>closing</i> dell’operazione venga perfezionato entro 180 giorni dalla data di ricezione della Prima Offerta, (y) il relativo acquirente si impegni per iscritto ad essere
      vincolato dalle previsioni del Patto Parasociale, (z) il corrispettivo pagato dal terzo acquirente sia superiore al Prezzo di Acquisto Proposto, (aa) il Trasferimento avvenga a termini e condizioni che non dovranno essere più vantaggiosi o favorevoli per il terzo rispetto a quelli contenuti nella Prima Offerta. Qualora il corrispettivo offerto da parte di un terzo potenziale acquirente
      non sia in denaro, nel caso in cui le Parti non raggiungano un accordo su tale questione, sarà demandato a un terzo arbitratore indipendente dalle Parti il compito di verificare se la condizione di cui alla precedente lettera (z), è stata rispettata.
    </p>
<p align="justify">
      In aggiunta a quanto precede, qualora una delle Parti, a seguito del Trasferimento, venga a detenere una partecipazione nella Società inferiore al 20% del capitale della stessa, quale condizione per il perfezionamento della vendita, dovrà far sì che gli amministratori da esso designati in CDP RETI, in Snam e/o in Terna rassegnino le proprie dimissioni e farà tutto quanto
      in proprio potere per ottenere le dimissioni di tutti i sindaci della Società da esso designati.
    </p>
<p align="justify">
      4.4.3. <u>Trasferimenti consentiti</u>
</p>
<p align="justify">
      Nonostante le previsioni relative al Periodo di Intrasferibilità Assoluta e al Diritto di Prima Offerta, ciascuna Parte avrà il diritto di Trasferire <a id="_DV_C552" name="_DV_C552">la piena proprietà</a>, o la proprietà <a id="_DV_C554" name="_DV_C554">beneficiaria</a> di, qualsivoglia Partecipazione nella Società (un "<b>Trasferimento Consentito</b>"),
      ad una Affiliata (il "<b>Trasferitario Autorizzato</b>"), <a id="_DV_C555" name="_DV_C555">a condizione</a> che (a) il Trasferitario Autorizzato aderisca al Patto Parasociale, (b) l’accordo di trasferimento disponga che la Partecipazione così Trasferita <a id="_DV_C579" name="_DV_C579">sarà</a> automaticamente ri<a id="_DV_C581" name="_DV_C581">-Trasferita al
      Trasferente, qualora</a> il Trasferitario Autorizzato <a id="_DV_C583" name="_DV_C583">dovesse cessare</a> di essere una Affiliata di questo, e (c) rimanga la responsabilità <a id="_DV_C587" name="_DV_C587">solidale</a> del Trasferente <a id="_DV_C589" name="_DV_C589">in relazione a</a> tutte le obbligazioni assunte dal Trasferitario Autorizzato in forza del Patto Parasociale. Ai fini
      del presente punto, la nozione di "controllo" <a id="_DV_C602" name="_DV_C602">sarà quella di cui all</a>’Articolo 2359, co. 1, n. 1, del Codice Civile o equivalenti previsioni di legge straniera, per quanto riguarda il caso in cui il Trasferente sia CDP. Qualora la Parte Trasferente sia l’Investitore, come ulteriore condizione <a id="_DV_C594" name="_DV_C594">al</a> Trasferimento Consentito, è <a id="_DV_C596" name="_DV_C596">invece previsto</a> che il capitale sociale del Trasferitario Autorizzato <a id="_DV_C598" name="_DV_C598">dovrà essere</a> interamente posseduto, direttamente o indirettamente, da SGID.
    </p>
<p align="justify">
      4.4.4. <u>Diritto di prelazione di CDP in caso di Trasferimento a un Diretto Concorrente</u>
</p>
<p align="justify">
      Una volta decorso il Periodo di <a id="_DV_C644" name="_DV_C644">Intrasferibilità a Favore</a> <span lang="ZH">di un Diretto Concorrente, fermo restando il Diritto di Prima Offerta di CDP e il gradimento di cui al successivo punto 4.4.5, l’Investitore <a id="_DV_C645" name="_DV_C645">potrà</a> Trasferire, in tutto o in parte, la propria Partecipazione nella Società ad
      un Diretto Concorrente di buona fede (cioè ad un soggetto che sia parte correlata all’Investitore o <a id="_DV_C654" name="_DV_C654">ad</a> una sua Affiliata) a condizione che la seguente procedura venga rispettata. In particolare, ove l’Investitore riceva da un Diretto Concorrente un’offerta scritta, vincolante, irrevocabile, ferma e di buona fede per
      l’acquisto della sua Partecipazione nella Società (l’"<b>Offerta del Diretto Concorrente</b>"), CDP avrà un <a id="_DV_C655" name="_DV_C655">diritto di</a> prelazione (il "<b>Diritto di Prelazione</b>"). L’Investitore <a id="_DV_C662" name="_DV_C662">dovrà infatti recapitare</a> a CDP <a id="_DV_C664" name="_DV_C664">una comunicazione
      (l’"<b>Offerta in</b></a> <b>Prelazione</b>") <a id="_DV_C666" name="_DV_C666">contenente l’indicazione di tutti i rilevanti</a> termini e condizioni <a id="_DV_C668" name="_DV_C668">del proposto</a> Trasferimento, <a id="_DV_C670" name="_DV_C670">inclusi la denominazione</a> del Diretto <a id="_DV_C672" name="_DV_C672">Concorrente e dell’eventuale
      soggetto</a></span> <span lang="ZH">controllante <a id="_DV_C674" name="_DV_C674">ultimo dello stesso</a>, il prezzo di acquisto della Partecipazione <a id="_DV_C676" name="_DV_C676">indicato nell</a>’Offerta del Diretto Concorrente che dovrà essere in denaro (il "<b><a id="_DV_C678" name="_DV_C678">Prezzo di Acquisto</a></b>"), insieme ad una copia dell’Offerta
      del Diretto Concorrente.Qualora CDP dovesse esercitare il Diritto di Prelazione ai medesimi termini e condizioni previste dall’Offerta in Prelazione, le Parti procederanno al completamento dell’operazione. In caso di mancato esercizio del Diritto di Prelazione da parte di CDP, l’Investitore sarà autorizzato a trasferire la Partecipazione al Diretto Concorrente ad un
      prezzo che non sia inferiore al Prezzo di Acquisto ed ai medesimi <a id="_DV_C707" name="_DV_C707">altri</a> termini e condizioni previsti dall’Offerta del Diretto Concorrente, <a id="_DV_C709" name="_DV_C709">ferma l’ulteriore condizione</a> che il Diretto Concorrente abbia aderito per iscritto <a id="_DV_C710" name="_DV_C710">o convenuto di aderire per iscritto</a> (a seconda
      del caso) al Patto Parasociale e che il Trasferimento sia perfezionato entro 180 giorni <a id="_DV_C723" name="_DV_C723">dallo scadere</a> del periodo per l’esercizio del Diritto di Prelazione da parte di CDP - o entro il termine massimo di 1 (uno) anno nel caso in cui, a seguito della scadenza del termine iniziale di 180 giorni, tutte le condizioni sospensive diverse <a id="_DV_C725" name="_DV_C725">dall</a>'ottenimento delle approvazioni governative e nulla osta antitrust necessari siano <a id="_DV_C727" name="_DV_C727">state soddisfatte</a>.</span>
</p>
<p align="justify">
      4.4.5. <u>Preventivo gradimento del consiglio di amministrazione della Società</u>
</p>
<p align="justify">
      Come regola generale, applicabile a qualunque ipotesi di Trasferimento di Partecipazioni della Società, incluso ogni Trasferimento Consentito, anche successivamente alla scadenza del Periodo di Intrasferibilità Assoluta, l’efficacia nei confronti della Società di qualsivoglia trasferimento di Partecipazioni è soggetta al preventivo gradimento del consiglio di
      amministrazione, il quale sarà autorizzato a negare l’efficacia nei confronti la Società di ogni Trasferimento solamente ed esclusivamente qualora il potenziale cessionario (il "<b>Trasferitario</b>"): (i) non fornisca <a id="_DV_C618" name="_DV_C618">idonea documentazione e prova (attraverso, ad esempio, la presentazione,</a> nei limiti consentiti dalla legge, di
      documentazione che dia evidenza degli investimenti o interessi diretti o indiretti <a id="_DV_C622" name="_DV_C622">nei settori</a> della generazione, produzione e/o fornitura di <a id="_DV_C623" name="_DV_C623">gas e/o</a> energia elettrica<a id="_DV_C624" name="_DV_C624">)</a> del rispetto delle disposizioni in materia di <i>ownership unbundling</i> previste dalle Direttive 2009/73/CE e
      2009/72/CE e dal D. Lgs. 93/2011 e da tutti i relativi provvedimenti e regolamenti implementativi, e al fine di non arrecare pregiudizio a, e mantenere<a id="_DV_C628" name="_DV_C628">,</a> la Certificazione Unbundling Snam e la Certificazione Unbundling Terna; e/o (ii) non fornisca adeguata <a id="_DV_C630" name="_DV_C630">prova</a> di soddisfare i requisiti di cui all’Articolo 3,
      co. 1, della normativa sui cd. poteri speciali del Governo, ove applicabile; e/o (iii) <a id="_DV_C632" name="_DV_C632">appartenga</a> ad un paese <a id="_DV_C634" name="_DV_C634">nei cui confronti le</a> organizzazioni internazionali hanno stabilito restrizioni al libero commercio<a id="_DV_C640" name="_DV_C640">; e/o (iv) non abbia caratteristiche di comprovata solidità patrimoniale
      e regolarità di gestione</a>. Restano ferme le ulteriori limitazioni o restrizioni al Trasferimento delle Partecipazioni nella Società previste dalle Leggi e dalla regolamentazione applicabili, ivi incluso il DPCM del 25 maggio 2012.
    </p>
<p align="justify">
      4.4.6. <u>Eccezioni alle restrizioni ai trasferimenti con riferimento alle Azioni Residue</u>
</p>
<p align="justify">
      Come sopra esposto, CDP intende trasferire ad investitori istituzionali italiani un’ulteriore partecipazione pari a massimo il 14% del capitale sociale della Società (le c.d. Azioni Residue). Fatto salvo quanto in appresso indicato nel presente paragrafo e nel successivo paragrafo 4.4.6.1, il procedimento relativo alla dismissione delle Azioni Residue sarà effettuata da CDP
      ai termini, condizioni, modalità e secondo la tempistica che saranno decisi da CDP a sua discrezione. In particolare, CDP potrà Trasferire le Azioni Residue, anche in deroga <a id="_DV_C741" name="_DV_C741">al Periodo di Intrasferibilità Assoluta</a> ed al Diritto di Prima Offerta, fermo restando e a condizione che (i) <a id="_DV_C752" name="_DV_C752">il trasferimento</a>
      delle Azioni Residue non diluisca la quota del 35% detenuta dall’Investitore nella Società, (ii) <a id="_DV_C754" name="_DV_C754">il trasferimento</a> <span lang="ZH">delle Azioni Residue non <a id="_DV_C756" name="_DV_C756">pregiudichi</a>, impatti o alteri in alcun modo i diritti e le tutele dell'Investitore previste nel <a id="_DV_C758" name="_DV_C758">Patto Parasociale
      e/o nello</a> Statuto, (iii) il Trasferimento delle Azioni Residue dovrà avvenire in favore unicamente <a id="_DV_C760" name="_DV_C760">di</a> investitori passivi (ovverosia, non in favore di <i>partner</i> industriali), privi di diritti di <i>governance</i> con riferimento alla Società <a id="_DV_C764" name="_DV_C764">(fatti salvi</a> quelli previsti dalle Leggi applicabili<a id="_DV_C765" name="_DV_C765">)</a> e che <a id="_DV_C767" name="_DV_C767">avranno</a> unicamente taluni particolari diritti relativi al disinvestimento delle proprie Partecipazioni nella Società, i cui termini e condizioni, contenuti nel Patto Parasociale, sono riassunti al successivo punto 4.4.6.1, e (iv) le Azioni Residue saranno rappresentate da <a id="_DV_C772" name="_DV_C772">una
      specifica categoria</a> di azioni.</span>
</p>
<p align="justify">
      4.4.6.1. <u>Termini e condizioni dei meccanismi di disinvestimento previsti per i titolari delle Azioni Residue</u>
</p>
<p align="justify">
      Il Patto Parasociale prevede che le Azioni Residue siano rappresentate da azioni di categoria C e attribuiscano diritti speciali solo in relazione al regime di trasferibilità. In particolare: (i) le Azioni di Classe C non saranno soggette al Periodo di <a id="_DV_C1081" name="_DV_C1081">Intrasferibilità Assoluta</a>, ma solamente al Diritto di Prima Offerta di CDP e <a id="_DV_C1083" name="_DV_C1083">SGEL</a> che non troverà <a id="_DV_C1087" name="_DV_C1087">applicazione in caso di trasferimento</a> ad altri titolari di Azioni di Classe C <a id="_DV_C1089" name="_DV_C1089">ovvero</a> ad altri investitori istituzionali italiani (ad esempio, fondazioni bancarie, fondi pensione, fondi assicurativi nazionali, compagnie di assicurazione); (ii) <a id="_DV_C1093" name="_DV_C1093">allo scadere del</a> periodo iniziale di tre anni dall'acquisizione delle Azioni di Classe C, il seguente meccanismo troverà applicazione: (a) ogni azionista di Classe C avrà diritto <a id="_DV_C1095" name="_DV_C1095">di</a> comunicare a CDP RETI la propria intenzione di vendere le sue Azioni di Classe C; (b) CDP RETI, con il previo consenso
      scritto di entrambi CDP e <a id="_DV_C1097" name="_DV_C1097">SGEL</a> (che, a tali fini, dovranno agire in buona fede non potendo irragionevolmente negare il loro rispettivo consenso), avrà diritto <a id="_DV_C1099" name="_DV_C1099">di</a> presentare un'offerta vincolante agli azionisti di Classe C per l'acquisizione (come acquisto di azioni proprie) delle medesime Azioni di
      Classe C, (c) nel caso in cui CDP RETI non dovesse presentare alcuna offerta agli azionisti di Classe C (o l'offerta presentata da CDP RETI <a id="_DV_C1100" name="_DV_C1100">non</a> dovesse essere accettata dagli azionisti di Classe C), allora (i) CDP avrà diritto ad esercitare un Diritto di Prima Offerta con riferimento alle Azioni di Classe C di proprietà
      dell’azionista di Classe C trasferente, in conformità con quanto previsto dallo Statuto di CDP RETI, <a id="_DV_C1102" name="_DV_C1102">fermo restando</a> che, in caso di acquisizione da parte di CDP, la Azioni di Classe C <a id="_DV_C1104" name="_DV_C1104">verranno</a> convertite in Azioni di Classe A, e (ii) nel caso in cui CDP non eserciti il proprio Diritto di Prima Offerta
      di cui al punto (i) (o l'offerta presentata da CDP non dovesse essere accettata dagli azionisti di Classe C), allora l'Investitore avrà il diritto di esercitare un diritto di Prima Offerta in relazione alle Azioni di Classe C di proprietà dell’azionista di Classe C trasferente, <a id="_DV_C1106" name="_DV_C1106">fermo restando</a> che, in caso di acquisto da parte
      dell'Investitore, le Azioni di Classe C <a id="_DV_C1108" name="_DV_C1108">verranno</a> convertite in Azioni di Classe B.
    </p>
<p align="justify">
      4.4.7. <u>Ulteriori pattuizioni sul trasferimento delle partecipazioni</u>
</p>
<p align="justify">
      Il Patto Parasociale prevede che, salvo (i) il previo consenso scritto di CDP o (ii) a seguito del Trasferimento della Partecipazione ai sensi del presente Accordo, <a id="_DV_C794" name="_DV_C794">fintantoch</a>é l'Investitore è azionista, diretto o indiretto, della Società, il capitale sociale dell'Investitore, nonché <a id="_DV_C796" name="_DV_C796">degli
      eventuali</a> Trasferitari Autorizzati, dovrà essere interamente posseduto, direttamente o indirettamente, da SGID. Fatte salve le disposizioni applicabili al Trasferimento delle Partecipazioni ai sensi dell’Accordo, in caso di violazione di tale obbligo, l'Investitore (o qualsiasi Trasferitario Autorizzato) non <a id="_DV_C800" name="_DV_C800">potrà</a> più
      esercitare i diritti di voto relativi alla <a id="_DV_C803" name="_DV_C803">propria Partecipazione</a> nella Società. Nel caso in cui l'investitore non abbia presentato al consiglio di amministrazione della Società<a id="_DV_C805" name="_DV_C805">,</a> entro 30 giorni dal verificarsi di tale violazione, <a id="_DV_C806" name="_DV_C806">idonea documentazione che attesti il
      ripristino della situazione antecedente la violazione,</a> le Azioni di Classe B di proprietà dell'Investitore (ovvero <a id="_DV_C808" name="_DV_C808">dell’eventuale</a> Trasferitario Autorizzato) saranno automaticamente convertite in azioni ordinarie e i componenti degli organi sociali della Società eventualmente designati dal socio titolare delle Azioni di Categoria B
      decadranno dalle rispettive cariche mentre il socio titolare delle Azioni di Categoria B dovrà procurare le dimissioni degli amministratori da esso eventualmente designati nei consigli di amministrazione di Snam e Terna.
    </p>
<p align="justify">
      4.4.8. <u>Clausole di Stand-still</u>
</p>
<p align="justify">
      Come sopra indicato, l’Accordo di Stand-still sottoscritto tra CDP e l’Investitore contiene pattuizioni parasociali che pongono limiti al trasferimento delle azioni Snam e Terna ex articolo 122, comma 5, lettera b), TUF – e in particolare le seguenti previsioni:
    </p>
<p align="justify">
      (i) previsioni ai sensi delle quali CDP si è impegnata, sino alla Data del Closing, a: (i) non trasferire le azioni oggetto della compravendita con l’Investitore, e (ii) fare in modo che la Società non venda, trasferisca o compia qualsiasi tipo di operazione finalizzata alla vendita, in tutto o in parte, della Partecipazione Snam e, una volta conferitale da parte di CDP,
      della Partecipazione Terna; e
    </p>
<p align="justify">
      (ii) dichiarazioni e garanzie dell’Investitore che, alla data di sottoscrizione del Contratto di Compravendita e dell’Accordo di Stand-still, esso non detiene – e, sino al momento immediatamente precedente al Closing, non deterrà – direttamente o indirettamente (anche per il tramite di proprie controllate e/o di altre società controllate da State Grid
      Corporation of China), individualmente o congiuntamente a terzi – alcuna azione di Snam e/o di Terna.
    </p>
<p align="justify">
<b>5. Durata e rinnovo delle pattuizioni parasociali</b>
</p>
<p align="justify">
<i>Accordo di Stand-still</i>
</p>
<p align="justify">
      Come sopra indicato, le previsioni parasociali contenute nell’Accordo di Stand-still sono efficaci dalla data di sottoscrizione del medesimo Accordo di Stand-still (i.e., dal 31 luglio 2014) fino alla Data del Closing – il cui termine ultimo e finale è fissato al 30 novembre 2014 o a eventuale altra data successiva concordata per iscritto tra le Parti.
    </p>
<p align="justify">
<i>Patto Parasociale</i>
</p>
<p align="justify">
      Fatto salvo quanto previsto con riferimento a specifiche previsioni del Patto Parasociale, quest’ultimo avrà una durata di 3 anni a partire dalla data della sua sottoscrizione. Alla scadenza del Termine, <a id="_DV_C841" name="_DV_C841">il Patto Parasociale sarà</a> automaticamente rinnovato per successivi periodi di tre <a id="_DV_C843" name="_DV_C843">anni</a> <a id="_DV_C845" name="_DV_C845">salvo</a> <span lang="ZH">che una delle Parti receda dal Patto Parasociale con comunicazione scritta da <a id="_DV_C849" name="_DV_C849">recapitare</a></span> <span lang="ZH">all'altra Parte con almeno 6 mesi di preavviso.</span>
</p>
<p align="justify">
      Come già indicato, nel caso in cui, alla scadenza, CDP comunichi all’Investitore la propria intenzione di non rinnovare il Patto Parasociale, l’Investitore avrà diritto di recedere dalla Società.
    </p>
<p align="justify">
<b>6. Tipologia</b>
</p>
<p align="justify">
      Gli Accordi contengono (i) previsioni aventi per oggetto l’esercizio del diritto di voto ex articolo 122, comma 5, lettera a), TUF e (ii) clausole che pongono limiti al trasferimento delle azioni ex articolo 122, comma 5, lettera b), TUF.
    </p>
<p align="justify">
<b>7. Deposito delle pattuizioni parasociali</b>
</p>
<p align="justify">
      Le pattuizioni parasociali relative a Snam sono state depositate presso l’Ufficio del Registro delle Imprese di Milano in data 5 agosto 2014, protocollo PRA/256668/2014.
    </p>
<p align="justify">
      Le pattuizioni parasociali relative a Terna sono state depositate presso l’Ufficio del Registro delle Imprese di Roma in data 5 agosto 2014, protocollo PRA/250044/2014.
    </p>
<p align="justify">
<b>8. Ulteriori informazioni</b>
</p>
<p align="justify">
      Gli Accordi non prevedono l’istituzione di alcun organo del Patto Parasociale.
    </p>
<p align="justify">
      Gli Accordi non contengono obblighi di deposito delle azioni.
    </p>
<p align="center">
      ***
    </p>
<p align="justify">
      La presente comunicazione è effettuata congiuntamente da CDP, SGEL e SGID.
    </p>
<p align="justify">
      Il presente estratto è disponibile sui siti internet www.snam.it e www.terna.it
    </p>
<p align="justify">
      5 agosto 2014
    </p>
<p align="justify">
<strong>[TK.1.14.1]