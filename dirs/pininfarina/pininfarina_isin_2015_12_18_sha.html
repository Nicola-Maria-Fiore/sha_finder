<html>
<head>
<title>
      PININFARINA SPA
    </title>
<meta content="stp" name="subjectList"/>
<meta content="693913" name="linkid"/>
<meta content="PININFARINA SPA - Estratto del patto parasociale" name="Description"/>
<meta content="stpatti" name="ss_family"/>
<meta content="PININFARINA SPA" name="SOCIETA"/>
<meta content="stpatti" name="ss_table"/>
<meta content="2016-10-13" name="date"/>
<meta content="N;paladini;1476288468530" name="synchro"/>
<meta content="30299" name="codconsob"/>
</head>
<body>
<p align="left">
<b><strong>Informazioni essenziali ai sensi dell’articolo 122 del D. Lgs. 24 febbraio 1998 n. 58 (il “TUF”) e dell’art. 130 e seguenti del regolamento emittenti di cui alla delibera CONSOB n. 11971/1999 (“Regolamento Emittenti”) e successive modifiche e integrazioni.</strong></b>
</p>
<strong></strong>
<p align="center">
<strong><strong>PININFARINA SPA</strong></strong>
</p>
<p align="left">
      Ai sensi dell’art. 122 del TUF e dell’art. 130 del Regolamento Emittenti, si rende noto che la società Pincar S.r.l. in liquidazione (“<strong>Pincar</strong>”), da un lato, e Tech Mahindra Limited (“<strong>Tech Mahindra</strong>”) e Mahindra &amp; Mahindra Limited (“<strong>M&amp;M</strong>”), dall’altro lato, hanno sottoscritto,
      in data 14 dicembre 2015, un patto parasociale (il “<strong>Patto</strong>”), avente ad oggetto l’emittente Pininfarina S.p.A. (“<strong>Pininfarina</strong>” o la “<strong>Società</strong>”), che prevede un impegno di <em>stand-still</em> e pattuizioni circa l’esercizio del diritto di voto in relazione alla totalità delle azioni
      ordinarie detenute da Pincar in Pininfarina, pari a n. 22.945.566 azioni e rappresentanti circa il 76,063% del capitale ordinario e votante della Società (le “<strong>Azioni</strong>”), il tutto come meglio indicato nel prosieguo. Il Patto rappresenta, pertanto, un patto parasociale rilevante ai sensi e per gli effetti di cui all’articolo 122, comma 1 e comma 5, lett.
      b, del TUF.
    </p>
<ol type="A">
<li>
<strong>Società i cui strumenti finanziari sono oggetto del Patto</strong>
</li>
</ol>
<p>
      La società i cui strumenti sono oggetto del Patto è Pininfarina S.p.A., società di diritto italiano, con sede legale in Torino, via Bruno Buozzi n. 6, capitale sociale pari ad Euro 30.166.652,00 rappresentato da n. 30.166.652 azioni ordinarie del valore nominale di Euro 1,00 ciascuna, quotate nel mercato azionario gestito da Borsa Italiana S.p.A., codice fiscale, numero di
      iscrizione presso il Registro delle Imprese di Torino 00489110015.  
    </p>
<p>
      Il Patto è oggetto della presente comunicazione ai sensi dell’art. 122, comma 1 e comma 5, lett. b, del TUF, in quanto con esso Pincar, da un lato, e Tech Mahindra e M&amp;M (congiuntamente, gli “<strong>Investitori</strong>”), dall’altro lato, hanno istituito un impegno di <em>stand-still</em> e pattuizioni relative all’esercizio del diritto di voto in
      relazione alla totalità delle Azioni. Il Patto è stato sottoscritto nel contesto degli accordi, già comunicati al mercato in data 14 dicembre 2015, disciplinanti il possibile acquisto delle Azioni da parte degli Investitori, direttamente o attraverso una società da essi posseduta, subordinatamente al verificarsi o alla rinuncia di determinate condizioni sospensive
      (l’“<strong>Acquisizione</strong>”).
    </p>
<ol start="2" type="A">
<li>
<strong>Soggetti aderenti al Patto</strong>
</li>
</ol>
<p>
      I soggetti che aderiscono al Patto sono i seguenti.
    </p>
<ul>
<li>
<strong>Pincar S.r.l. in liquidazione</strong>, società di diritto italiano, con sede legale in Torino, Via Valeggio n. 41, capitale sociale pari ad Euro 165.200,00, interamente sottoscritto e versato, codice fiscale, numero di iscrizione presso il Registro delle Imprese di Torino e Partita IVA 05921350012;
      </li>
<li>
<strong>TECH</strong> <strong>MAHINDRA Limited</strong>, società quotata di diritto indiano, con sede in Gateway Building, Apollo Bunder, Mumbai 400001, India;
      </li>
<li>
<strong>MAHINDRA</strong> <strong>&amp; MAHINDRA Limited</strong>, società quotata di diritto indiano, con sede in Gateway Building, Apollo Bunder, Mumbai-400 001. <strong></strong>
</li>
</ul>
<ol start="3" type="A">
<li>
<strong>Azioni o strumenti finanziari Oggetto del Patto</strong>
</li>
</ol>
<p>
      Le azioni della Società oggetto del Patto sono tutte le n. 22.945.566 azioni detenute da Pincar alla data di sottoscrizione del Patto, che rappresentano, in aggregato, circa il 76,063% del capitale sociale ordinario e votante di Pininfarina.
    </p>
<p>
      Gli Investitori non detengono azioni della Società; pertanto, le Azioni rappresentano il 100% delle azioni conferite al Patto.
    </p>
<ol start="4" type="A">
<li>
<strong>Controllo</strong>
</li>
</ol>
<p>
      Il Patto non ha, di per sé, effetto sul controllo della Società, in quanto le pattuizioni concernenti l’esercizio del diritto di voto relativo alle Azioni troveranno applicazione solo contestualmente o successivamente all’eventuale perfezionamento dell’Acquisizione (la “<strong>Data del Closing</strong>”), all’esito del quale il controllo di
      Pininfarina sarà comunque acquisito, direttamente o indirettamente, dagli Investitori.
    </p>
<ol start="5" type="A">
<li>
<strong>Contenuto del Patto  </strong>
</li>
</ol>
<p>
<em><u>E.1 – Stand-still</u></em>
</p>
<p>
      Pincar si obbliga, con effetto a partire dalla data di sottoscrizione del Patto e fino alla Data del Closing, che non potrà cadere oltre il 30 giugno 2016, a non cedere o altrimenti trasferire le Azioni.
    </p>
<p>
<em><u>E.2 – Pattuizioni parasociali</u></em>
</p>
<ul>
<li>
        Pincar si impegna, in conformità alle istruzioni degli Investitori, (i) a presentare una lista di candidati alla carica di amministratore e, in caso di dimissioni dei sindaci, alla carica di sindaco, per la nomina degli stessi in occasione dell’assemblea dei soci (tali candidati designati dagli Investitori, rispettivamente, i “<strong>Nuovi Amministratori</strong>”
        e i “<strong>Nuovi Sindaci</strong>”) da tenersi alla Data del Closing o dopo la Data del Closing(l’“<strong>Assemblea dei Soci</strong>”), e (ii) qualora l’Assemblea dei Soci per la nomina dei Nuovi Amministratori e dei Nuovi Sindaci si tenga alla Data del Closing, a partecipare a tale Assemblea dei Soci e a votare a favore della nomina dei Nuovi
        Amministratori e dei Nuovi Sindaci.
      </li>
</ul>
<ul>
<li>
        Gli Investitori si impegnano a nominare Paolo Pininfarina alla carica di amministratore e Presidente del Consiglio di Amministrazione della Società.
      </li>
</ul>
<ol start="6" type="A">
<li>
<strong>Data di sottoscrizione del Patto – Durata</strong>
</li>
</ol>
<p>
<em><u>F.1 – Data di sottoscrizione</u></em>
</p>
<p>
      Il Patto è stato sottoscritto in data 14 dicembre 2015.
    </p>
<p>
<em><u>F.2 – Durata e rinnovo</u></em>
</p>
<p>
      Oltre a quanto indicato al precedente paragrafo E, il Patto non contiene particolari previsioni sulla durata e/o sul rinnovo dello stesso. La sua durata sarà pertanto limitata alla prima nomina del Consiglio di Amministrazione e del Collegio Sindacale della Società.
    </p>
<ol start="7" type="A">
<li>
<strong>Limiti alla circolazione delle Azioni</strong>
</li>
</ol>
<p>
      Sono previsti limiti alla circolazione delle Azioni come indicato al paragrafo E.1 che precede.
    </p>
<ol start="8" type="A">
<li>
<strong>Soggetto presso il quale gli strumenti finanziari sono depositati</strong>
</li>
</ol>
<p>
      Il Patto non contiene obblighi di deposito delle Azioni.
    </p>
<ol start="9" type="A">
<li>
<strong>Registro delle Imprese</strong>
</li>
</ol>
<p>
      Il Patto è stato depositato presso l’Ufficio del Registro delle Imprese di Torino in data 15 dicembre 2015. Gli estremi del deposito sono N. PRA/154215/2015/CTOAUTO.
    </p>
<ol start="10" type="A">
<li>
<strong>Sito internet ove sono pubblicate le informazioni relative alle pattuizioni parasociali contenute nel Patto</strong>
</li>
</ol>
<p>
      Le presenti informazioni essenziali, relative alle pattuizioni parasociali contenute nel Patto sono disponibili, ai sensi dell’art. 130 del Regolamento Emittenti, sul sito internet della Società all’indirizzo <a href="http://www.pininfarina.com"><u><font color="#0066cc">www.pininfarina.com</font></u></a>.
    </p>
<p>
      18 dicembre 2015
    </p>
<p>
<strong>[PN.1.15.1]