<html>
<head>
<title>
      DUCATI MOTOR HOLDING SPA - Estratto dei patti parasociali
    </title>
<meta content="stp" name="subjectList"/>
<meta content="264901" name="linkid"/>
<meta content="DUCATI MOTOR HOLDING SPA - Estratto dei patti parasociali" name="Description"/>
<meta content="stpatti" name="ss_family"/>
<meta content="DUCATI MOTOR HOLDING SPA" name="societa"/>
<meta content="stpatti" name="ss_table"/>
<meta content="2008-07-09" name="date"/>
<meta content="stpatti" name="tipo"/>
<meta content="N;Admin;1216388148137" name="synchro"/>
<meta content="145091" name="codconsob"/>
</head>
<body>
<p>
<b>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</b>
</p>
<p align="center">
<b>DUCATI MOTOR HOLDING S.P.A.</b>
</p>
<p align="left">
      Si rende noto che in data 1° gennaio 1999, le parti di seguito indicate hanno stipulato un accordo (l'"Accordo") avente ad oggetto sia l'esercizio del diritto di voto nella TPG Advisors, Inc., con sede legale in Corporation Trust Center, 1029 Orange Street, Wilmington, Delaware, USA e sede amministrativa in 201 Main Street, Suite 2420 Fort Worth, Texas, USA (la
      "Società") sia vincoli al trasferimento delle azioni ordinarie della Società, (le "Azioni"), del valore nominale di US $ 0.01 ciascuna, sia vincoli all'emissione di nuove Azioni. Tale Accordo rientra fra quelli previsti dall'Articolo 122 del D.Lgs. 24 Febbraio 1998 n. 58, in quanto si ritiene che la Società sia in grado di esercitare indirettamente
      un'influenza dominante sulla Ducati Motor Holding S.p.A. (vedi schema di cui <em>infra</em> ), con sede legale in Bologna, Via Cavalieri Ducati 3, le cui azioni sono state ammesse alla quotazione ufficiale di borsa con delibera della Borsa Italiana S.p.A. n. 402 in data 1 marzo 1999.
    </p>
<p align="left">
      Lo schema della struttura partecipativa della Società è rappresentato nel diagramma seguente:
    </p>
<p align="left">
<img height="333" src="/system/galleries/pics/sistema/ducati3.jpg" width="626"/>
</p>
<p>
<strong><u>Parti</u></strong>
</p>
<p>
      Le parti dell'Accordo sono David Bonderman, James G. Coulter, William S. Price III (collettivamente gli "Azionisti" e individualmente l'"Azionista") e la Società.
    </p>
<p>
<strong><u>Azioni conferite</u></strong>
</p>
<p>
      Il numero delle Azioni complessivamente conferite è pari a mille (1000). Tali Azioni rappresentano il cento per cento (100 %) del capitale sociale deliberato dalla Società.
    </p>
<p>
      Il numero di Azioni conferite dalle parti, alla data della stipulazione dell'Accordo, è indicato nella tabella seguente:
    </p>
<p>
        
    </p>
<table cellpadding="2" class="resultTable2" width="100%">
<tr valign="top">
<td class="resultTD2" width="25%">
<strong>Parti</strong>
</td>
<td class="resultTD2" width="25%">
<p align="center">
<strong>N. Azioni</strong>
</p>
</td>
<td class="resultTD2" width="25%">
<strong>% rispetto al totale delle Azioni oggetto del patto</strong>
</td>
<td class="resultTD2" width="25%">
<strong>% rispetto al totale delle Azioni</strong>
</td>
</tr>
<tr valign="top">
<td class="resultTD2">
          TPG Advisors, Inc.
        </td>
<td class="resultTD2">
<p align="right">
            0
          </p>
</td>
<td class="resultTD2">
<p align="right">
            0
          </p>
</td>
<td class="resultTD2">
<p align="right">
            0
          </p>
</td>
</tr>
<tr valign="top">
<td class="resultTD2">
          David Bonderman
        </td>
<td class="resultTD2">
<p align="right">
            460
          </p>
</td>
<td class="resultTD2">
<p align="right">
            46 %
          </p>
</td>
<td class="resultTD2">
<p align="right">
            46 %
          </p>
</td>
</tr>
<tr valign="top">
<td class="resultTD2">
          James G. Coulter
        </td>
<td class="resultTD2">
<p align="right">
            310
          </p>
</td>
<td class="resultTD2">
<p align="right">
            31 %
          </p>
</td>
<td class="resultTD2">
<p align="right">
            31 %
          </p>
</td>
</tr>
<tr valign="top">
<td class="resultTD2">
          William S. Price III
        </td>
<td class="resultTD2">
<p align="right">
            230
          </p>
</td>
<td class="resultTD2">
<p align="right">
            23 %
          </p>
</td>
<td class="resultTD2">
<p align="right">
            23 %
          </p>
</td>
</tr>
<tr valign="top">
<td class="resultTD2">
<strong>Totale</strong>
</td>
<td class="resultTD2">
<p align="right">
            1000
          </p>
</td>
<td class="resultTD2">
<p align="right">
            100 %
          </p>
</td>
<td class="resultTD2">
<p align="right">
            100 %
          </p>
</td>
</tr>
</table>
<br/>
<br/>
<p>
<strong><u>Controllo sulla Società</u></strong>
</p>
<p>
      Nessuno degli Azionisti esercita il controllo sulla Società ai sensi dell'Articolo 93 del D. Lgs. 24 Febbraio 1998 n. 58.
    </p>
<p>
<strong><u>Vincoli al trasferimento</u></strong>
</p>
<p>
      Salvo quanto specificamente previsto nell'Accordo, nessun Azionista, nessun rappresentante legale, nessun rappresentante/mandatario o cessionario di qualunque Azionista, trasferirà, cederà, darà in pegno o costituirà altri vincoli su o in altro modo venderà qualunque delle sue Azioni o qualunque diritto o facoltà qui previsti, senza il preventivo e unanime
      consenso scritto degli altri Azionisti.
    </p>
<p>
      Trasferimenti delle e vincoli sulle Azioni possono essere effettuati ed istituiti solo in stretta conformità a tutte le clausole dell'Accordo e ogni presunto trasferimento delle o presunto vincolo sulle Azioni che non è conforme a tutte le disposizioni applicabili dell'Accordo sarà nullo ed inefficace e la Società non riconoscerà né sarà vincolata
      da uno qualunque di questi presunti trasferimenti o vincoli e non registrerà nessuno di questi presunti trasferimenti nei libri sociali della Società.
    </p>
<p>
<strong><u>Convenzioni di voto</u></strong>
</p>
<p>
      Ciascuno degli Azionisti concorda che, salvo unanime decisione contraria degli Azionisti, per tutta la durata dell'Accordo e fintantoché sia titolare di Azioni con diritto di voto, voterà con tutte le Azioni che hanno diritto di voto di cui è o sarà titolare ad ogni assemblea della Società in modo tale da assicurare che ciascun Azionista alla data di cui al
      presente Accordo sia membro del Consiglio di Amministrazione della Società, composto da tre membri.
    </p>
<p>
      Ciascuno degli Azionisti concorda, tra l'altro, che nessuna azione sarà intrapresa, nessuna somma sarà spesa o nessuna obbligazione verrà contratta dalla o per conto della Società relativamente alle seguenti principali decisioni (ciascuna, una "Decisione Principale") senza la preventiva ed unanime approvazione degli Azionisti:
    </p>
<p>
      In qualità di <em>general partner</em> di TPG GenPar, L.P. ("TPG"), il quale è il solo <em>general partner</em> di TPG Partners, L.P. (la " <em>Partnership</em> "), fare sì che TPG o la <em>Partnership</em> intraprenda una delle seguenti azioni: (A) entrare in un nuovo settore di attività; (B) effettuare un investimento che richiederà un apporto
      di capitale da parte dei <em>limited partners</em> della TPG e della <em>Partnership</em> (i " <em>Partners</em> ") <em>,</em> eccettuati gli acquisti di azioni in base ad un piano approvato; (C) accendere significativi finanziamenti; (D) cedere significativi investimenti (inclusa quindi la partecipazione in Ducati Motor Holding S.p.A.); (E) richiedere apporti di capitale ai
      <em>Partners</em> ; (F) distribuire utili ai <em>Partners</em> ; (G) concludere e sottoscrivere importanti contratti; e (H) ammettere ogni nuovo <em>partner</em> in TPG o nella <em>Partnership</em> .
    </p>
<p>
      Nonostante quanto sopra, nel caso due Azionisti stabiliscano, a loro discrezione, che il terzo Azionista è mentalmente o fisicamente infermo in modo da essere incapace di prendere decisioni o, in una situazione di emergenza, non è ragionevolmente rintracciabile, in tali casi una Decisione Principale può essere assunta dai due Azionisti.
    </p>
<p>
<strong><u>Decesso di un Azionista</u></strong>
</p>
<p>
      Nel caso di decesso di un Azionista, tutte le susseguenti Decisioni Principali richiederanno l'approvazione dell'/degli Azionista(i) in vita. L'asse ereditario, i rappresentanti personali, gli amministratori ed i beneficiari del defunto Azionista, non avranno diritto di votare, di prestare il consenso o dare l'approvazione relativamente alle attività ed operazioni della
      Società e le Azioni del defunto Azionista saranno automaticamente convertite in Azioni prive del diritto di voto. Inoltre la Società sarà obbligata a comprare e l'asse ereditario, i beneficiari, i rappresentanti personali dell'Azionista defunto saranno obbligati a vendere, tutte le azioni di proprietà del defunto al momento del decesso. Il completamento
      dell'acquisto delle Azioni avverrà al più presto possibile, ma in ogni caso, non oltre centoventi (120) giorni dal decesso.
    </p>
<p>
<strong><u>Nuove Azioni</u></strong>
</p>
<p>
      La Società con il presente Accordo conviene di non emettere o vendere Azioni a favore di una persona che non sia già parte dell'Accordo.
    </p>
<p>
<strong><u>Durata dell'accordo</u></strong>
</p>
<p>
      L'Accordo è stipulato a tempo indeterminato.
    </p>
<p>
      L'Accordo verrà immediatamente risolto al verificarsi di una delle seguenti condizioni: (i) unanime consenso scritto di tutti gli Azionisti della Società alla risoluzione dell'Accordo, (ii) scioglimento, fallimento, liquidazione o insolvenza della Società, o (iii) nel momento in cui rimanga uno solo degli Azionisti, a seguito del trasferimento o riacquisto delle
      Azioni di tutti gli altri.
    </p>
<p>
<strong><u>Legge regolatrice e foro competente</u></strong>
</p>
<p>
      L'Accordo è regolato dalla ed interpretato in base alla legge dello Stato del Delaware. Tutte le controversie sorte fra ciascuno dei <em>partners</em> che riguardano l'Accordo, i rapporti fra i <em>partner</em> o ogni documento o questione relativi all'Accordo dovranno essere sollevate solo in Fort Worth, Tarrant County, Texas, USA.
    </p>
<p>
<strong><u>Deposito</u></strong>
</p>
<p>
      L'Accordo è stato depositato presso l'ufficio del registro delle imprese presso la C.C.I.A.A. di Bologna, dove ha sede la Ducati Motor Holding S.p.A., in data 1 aprile 1999 al n. PRA/13565/1999.
    </p>
<p>
      3 aprile 1999
    </p>
<p>
<b>[DD.1.99.1]