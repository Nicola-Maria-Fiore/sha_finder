<html>
<head>
<title>
      MONTEFIBRE SPA
    </title>
<meta content="stpatti" name="TIPO"/>
<meta content="stp" name="subjectList"/>
<meta content="388119" name="linkid"/>
<meta content="MONTEFIBRE SPA - Estratto del patto parasociale" name="Description"/>
<meta content="stpatti" name="ss_family"/>
<meta content="MONTEFIBRE SPA" name="SOCIETA"/>
<meta content="stpatti" name="ss_table"/>
<meta content="2009-02-14" name="date"/>
<meta content="N;gloria;1219414300178" name="synchro"/>
<meta content="30283" name="codconsob"/>
</head>
<body>
<p align="left">
<strong>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</strong>   <strong></strong>
</p>
<p align="center">
<strong>MONTEFIBRE S.P.A.</strong>
</p>
<p align="center">
      Sede Legale a Milano, Via Marco d’Aviano n.2,<br/>
      Capitale sociale Euro 156.000.000,00 i.v.<br/>
      Registro delle Imprese di Milano e Codice Fiscale n. 00856060157
    </p>
<p align="left">
      In data 6 agosto 2008 Montefibre S.p.A., con sede legale a Milano, Via Marco d’Aviano n.2, iscritta nel Registro delle Imprese di Milano al n. 00856060157 ("<b>Montefibre</b>" ovvero la "<b>Società</b>") e Ribeauville Investments S.A., con sede legale in Lussemburgo, Avenue Charles de Gaulle, n. 2, iscritta nel Registro delle Imprese del Lussemburgo al n. B-97
      549 ("<b>Ribeauville</b>"), hanno sottoscritto un accordo di investimento (l’"<b>Accordo di Investimento</b>") che prevede, inter alia, l’impegno di Ribeauville (i) a sottoscrivere un certo numero di azioni di nuova emissione della Società (le "<b>Nuove Azioni</b>") rivenienti da un deliberando aumento di capitale sociale della Società
      riservato a Ribeauville ai sensi dell’art. 2441, comma 6, c.c., per un importo pari ad Euro 12.000.000,00 (l’"<b>Aumento di Capitale Riservato</b>"), e (ii) a non cedere le Nuove Azioni per un periodo di tre anni dalla data della sottoscrizione delle Nuove Azioni (il "<b>Lock-up</b>").
    </p>
<p>
      In pari data Orlandi S.p.A., con sede legale in Milano, via Visconti di Modrone, n. 18, iscritta nel Registro delle Imprese di Milano al n. 03524600156 ("<b>Orlandi</b>") e Ribeauville hanno sottoscritto un accordo parasociale (il "<b>Patto Parasociale</b>"), avente ad oggetto le n. 70.850.000 azioni ordinarie della Società detenute da Orlandi e le Nuove Azioni che
      verranno sottoscritte da Ribeauville. L’efficacia del Patto Parasociale è condizionata alla sottoscrizione di Ribeauville di tutte le Nuove Azioni.
    </p>
<p>
      Di seguito si riporta un estratto dell’Accordo di Investimento e del Patto Parasociale.
    </p>
<p>
<b>A. Accordo di Investimento</b>
</p>
<p>
      1. <u>Partecipanti e oggetto dell’Accordo di Investimento</u>
</p>
<p>
      1.1 L’Accordo di Investimento è stato sottoscritto tra Montefibre e Ribeauville.
    </p>
<p>
      1.2 L’Accordo di Investimento ha ad oggetto l’impegno di Ribeauville (i) a sottoscrivere tutte le Nuove Azioni che verranno emesse dalla Società in conseguenza dell’Aumento di Capitale Riservato (l’"<b>Impegno di Sottoscrizione</b>") e (ii) il Lock-up.
    </p>
<p>
      2. <u>Validità ed efficacia dell’Accordo di Investimento</u>
</p>
<p>
      2.1 La validità ed efficacia dell’Accordo di Investimento è sospensivamente condizionata al verificarsi di alcuni eventi tra cui, in particolare: (i) la approvazione da parte dell’Assemblea straordinaria della Società della delibera di Aumento di Capitale Riservato; e (ii) la determinazione da parte del Consiglio di Amministrazione del prezzo di emissione delle
      Nuove Azioni.
    </p>
<p>
      2.2 Ribeauville ha diritto di recedere dall’Accordo di Investimento qualora il prezzo di emissione delle Nuove Azioni sia superiore ad Euro 0,47 per azione.
    </p>
<p>
<b>B. Patto Parasociale</b>
</p>
<p>
      1. <u>Tipo di Patto Parasociale e relative finalità</u>
</p>
<p>
      1.1 Il Patto Parasociale ha la finalità di assicurare la stabilità della compagine azionaria nonché di indi-viduare delle regole condivise per la presentazione di una lista comune in occasione della nomina dei membri del Consiglio di Amministrazione della Società ed è inquadrabile nella fattispecie di cui all’art. 122, comma 5, lett. a) e b) del Testo Unico.
    </p>
<p>
      2. <u>Partecipanti e Azioni oggetto del Patto Parasociale</u>
</p>
<p>
      2.1 Il Patto Parasociale viene sottoscritto tra Orlandi e Ribeauville (di seguito anche le "<b>Parti</b>").
    </p>
<p>
      2.2 Il Patto Parasociale ha ad oggetto n. 70.850.000 azioni ordinarie della Società di proprietà di Orlandi, complessivamente rappresentative di una partecipazione pari al 54,5% del capitale sociale con diritto di voto (le "<b>Azioni Orlandi</b>") e le Nuove Azioni che saranno detenute da Ribeauville in virtù dell’Impegno di Sottoscrizione (le Azioni Orlandi e
      le Nuove Azioni complessivamente indicate come le <b>"Azioni Sindacate"</b>). Il Patto Parasociale non contiene obblighi di deposito delle Azioni Sindacate.
    </p>
<p>
      3. <u>Oggetto del Patto Parasociale</u>
</p>
<p>
      3.1 Con la sottoscrizione del Patto Parasociale le Parti si impegnano a presentare e votare una lista comune per l’elezione dei membri del Consiglio di Amministrazione. In particolare, (i) Orlandi presenterà, secondo i termini e le condizioni di cui allo statuto, un elenco di candidati per l'elezione dei membri del Consiglio d’Amministrazione della Società che
      includerà due candidati indicati da Ribeauville (la "<b>Lista</b>"), restando inteso che la nomina di tali candidati nella Lista garantirà la loro elezione nel caso in cui detta Lista abbia raggiunto la maggioranza dei voti; (ii) Ribeauville non presenterà alcuna lista di candidati per l'elezione dei membri del Consiglio d’Amministrazione; e (iii) le Parti
      voteranno la Lista.
    </p>
<p>
      3.2 Orlandi si impegna altresì a non trasferire a terzi un numero di azioni della Società pari al numero di Nuove Azioni che saranno detenute da Ribeauville.
    </p>
<p>
      3.3 Ciascuna delle Parti si obbliga ad esercitare tutti i diritti di voto di sua titolarità in relazione alla Società in modo tale da dare piena efficacia ai termini e condizioni del Patto Parasociale.
    </p>
<p>
      4. <u>Durata del Patto Parasociale</u>
</p>
<p>
      4.1 Il Patto Parasociale avrà una durata di tre anni a partire dalla data di sottoscrizione delle Nuove Azioni da parte di Ribeauville.
    </p>
<p>
      5. <u>Deposito del Patto Parasociale presso l’Ufficio del Registro</u>
</p>
<p>
      5.1 Il Patto Parasociale sarà depositato presso l’Ufficio del Registro delle Imprese di Milano nei termini di legge.
    </p>
<p>
      9 agosto 2008
    </p>
<p>
<b>[MP.1.08.1 - MP.2.08.1]