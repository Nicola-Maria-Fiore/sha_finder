<html>
  <head>
    <title>
      MONTEFIBRE SPA
    </title>
    <meta name="TIPO" content="stpatti" />
    <meta name="subjectList" content="stp" />
    <meta name="linkid" content="388119" />
    <meta name="Description" content="MONTEFIBRE SPA - Estratto del patto parasociale" />
    <meta name="ss_family" content="stpatti" />
    <meta name="SOCIETA" content="MONTEFIBRE SPA" />
    <meta name="ss_table" content="stpatti" />
    <meta name="date" content="2009-02-14" />
    <meta name="synchro" content="N;gloria;1219414300178" />
    <meta name="codconsob" content="30283" />
  </head>
  <body>
    <p align="left">
      <strong>Estratto dei patti parasociali comunicati alla Consob ai sensi dell&#39;art. 122 del d.lgs. 24.2.1998, n. 58</strong>&#160;&#160; <strong></strong>
    </p>
    <p align="center">
      <strong>MONTEFIBRE S.P.A.</strong>
    </p>
    <p align="center">
      Sede Legale a Milano, Via Marco d&#8217;Aviano n.2,<br />
      Capitale sociale Euro 156.000.000,00 i.v.<br />
      Registro delle Imprese di Milano e Codice Fiscale n. 00856060157
    </p>
    <p align="left">
      In data 6 agosto 2008 Montefibre S.p.A., con sede legale a Milano, Via Marco d&#8217;Aviano n.2, iscritta nel Registro delle Imprese di Milano al n. 00856060157 (&quot;<b>Montefibre</b>&quot; ovvero la &quot;<b>Societ&#224;</b>&quot;) e Ribeauville Investments S.A., con sede legale in Lussemburgo, Avenue Charles de Gaulle, n. 2, iscritta nel Registro delle Imprese del Lussemburgo al n. B-97
      549 (&quot;<b>Ribeauville</b>&quot;), hanno sottoscritto un accordo di investimento (l&#8217;&quot;<b>Accordo di Investimento</b>&quot;) che prevede, inter alia, l&#8217;impegno di Ribeauville (i) a sottoscrivere un certo numero di azioni di nuova emissione della Societ&#224; (le &quot;<b>Nuove Azioni</b>&quot;) rivenienti da un deliberando aumento di capitale sociale della Societ&#224;
      riservato a Ribeauville ai sensi dell&#8217;art. 2441, comma 6, c.c., per un importo pari ad Euro 12.000.000,00 (l&#8217;&quot;<b>Aumento di Capitale Riservato</b>&quot;), e (ii) a non cedere le Nuove Azioni per un periodo di tre anni dalla data della sottoscrizione delle Nuove Azioni (il &quot;<b>Lock-up</b>&quot;).
    </p>
    <p>
      In pari data Orlandi S.p.A., con sede legale in Milano, via Visconti di Modrone, n. 18, iscritta nel Registro delle Imprese di Milano al n. 03524600156 (&quot;<b>Orlandi</b>&quot;) e Ribeauville hanno sottoscritto un accordo parasociale (il &quot;<b>Patto Parasociale</b>&quot;), avente ad oggetto le n. 70.850.000 azioni ordinarie della Societ&#224; detenute da Orlandi e le Nuove Azioni che
      verranno sottoscritte da Ribeauville. L&#8217;efficacia del Patto Parasociale &#232; condizionata alla sottoscrizione di Ribeauville di tutte le Nuove Azioni.
    </p>
    <p>
      Di seguito si riporta un estratto dell&#8217;Accordo di Investimento e del Patto Parasociale.
    </p>
    <p>
      <b>A. Accordo di Investimento</b>
    </p>
    <p>
      1. <u>Partecipanti e oggetto dell&#8217;Accordo di Investimento</u>
    </p>
    <p>
      1.1 L&#8217;Accordo di Investimento &#232; stato sottoscritto tra Montefibre e Ribeauville.
    </p>
    <p>
      1.2 L&#8217;Accordo di Investimento ha ad oggetto l&#8217;impegno di Ribeauville (i) a sottoscrivere tutte le Nuove Azioni che verranno emesse dalla Societ&#224; in conseguenza dell&#8217;Aumento di Capitale Riservato (l&#8217;&quot;<b>Impegno di Sottoscrizione</b>&quot;) e (ii) il Lock-up.
    </p>
    <p>
      2. <u>Validit&#224; ed efficacia dell&#8217;Accordo di Investimento</u>
    </p>
    <p>
      2.1 La validit&#224; ed efficacia dell&#8217;Accordo di Investimento &#232; sospensivamente condizionata al verificarsi di alcuni eventi tra cui, in particolare: (i) la approvazione da parte dell&#8217;Assemblea straordinaria della Societ&#224; della delibera di Aumento di Capitale Riservato; e (ii) la determinazione da parte del Consiglio di Amministrazione del prezzo di emissione delle
      Nuove Azioni.
    </p>
    <p>
      2.2 Ribeauville ha diritto di recedere dall&#8217;Accordo di Investimento qualora il prezzo di emissione delle Nuove Azioni sia superiore ad Euro 0,47 per azione.
    </p>
    <p>
      <b>B. Patto Parasociale</b>
    </p>
    <p>
      1. <u>Tipo di Patto Parasociale e relative finalit&#224;</u>
    </p>
    <p>
      1.1 Il Patto Parasociale ha la finalit&#224; di assicurare la stabilit&#224; della compagine azionaria nonch&#233; di indi-viduare delle regole condivise per la presentazione di una lista comune in occasione della nomina dei membri del Consiglio di Amministrazione della Societ&#224; ed &#232; inquadrabile nella fattispecie di cui all&#8217;art. 122, comma 5, lett. a) e b) del Testo Unico.
    </p>
    <p>
      2. <u>Partecipanti e Azioni oggetto del Patto Parasociale</u>
    </p>
    <p>
      2.1 Il Patto Parasociale viene sottoscritto tra Orlandi e Ribeauville (di seguito anche le &quot;<b>Parti</b>&quot;).
    </p>
    <p>
      2.2 Il Patto Parasociale ha ad oggetto n. 70.850.000 azioni ordinarie della Societ&#224; di propriet&#224; di Orlandi, complessivamente rappresentative di una partecipazione pari al 54,5% del capitale sociale con diritto di voto (le &quot;<b>Azioni Orlandi</b>&quot;) e le Nuove Azioni che saranno detenute da Ribeauville in virt&#249; dell&#8217;Impegno di Sottoscrizione (le Azioni Orlandi e
      le Nuove Azioni complessivamente indicate come le <b>&quot;Azioni Sindacate&quot;</b>). Il Patto Parasociale non contiene obblighi di deposito delle Azioni Sindacate.
    </p>
    <p>
      3. <u>Oggetto del Patto Parasociale</u>
    </p>
    <p>
      3.1 Con la sottoscrizione del Patto Parasociale le Parti si impegnano a presentare e votare una lista comune per l&#8217;elezione dei membri del Consiglio di Amministrazione. In particolare, (i) Orlandi presenter&#224;, secondo i termini e le condizioni di cui allo statuto, un elenco di candidati per l&#39;elezione dei membri del Consiglio d&#8217;Amministrazione della Societ&#224; che
      includer&#224; due candidati indicati da Ribeauville (la &quot;<b>Lista</b>&quot;), restando inteso che la nomina di tali candidati nella Lista garantir&#224; la loro elezione nel caso in cui detta Lista abbia raggiunto la maggioranza dei voti; (ii) Ribeauville non presenter&#224; alcuna lista di candidati per l&#39;elezione dei membri del Consiglio d&#8217;Amministrazione; e (iii) le Parti
      voteranno la Lista.
    </p>
    <p>
      3.2 Orlandi si impegna altres&#236; a non trasferire a terzi un numero di azioni della Societ&#224; pari al numero di Nuove Azioni che saranno detenute da Ribeauville.
    </p>
    <p>
      3.3 Ciascuna delle Parti si obbliga ad esercitare tutti i diritti di voto di sua titolarit&#224; in relazione alla Societ&#224; in modo tale da dare piena efficacia ai termini e condizioni del Patto Parasociale.
    </p>
    <p>
      4. <u>Durata del Patto Parasociale</u>
    </p>
    <p>
      4.1 Il Patto Parasociale avr&#224; una durata di tre anni a partire dalla data di sottoscrizione delle Nuove Azioni da parte di Ribeauville.
    </p>
    <p>
      5. <u>Deposito del Patto Parasociale presso l&#8217;Ufficio del Registro</u>
    </p>
    <p>
      5.1 Il Patto Parasociale sar&#224; depositato presso l&#8217;Ufficio del Registro delle Imprese di Milano nei termini di legge.
    </p>
    <p>
      9&#160;agosto 2008
    </p>
    <p>
      <b>[MP.1.08.1 - MP.2.08.1]</b>
    </p>
    <p>
      <strong>PATTI SCIOLTI PER RINUNCIA - PUBBLICAZIONE AVVENUTA IN DATA 14 FEBBRAIO 2009</strong>
    </p>
  </body>
</html>

