<html>
<head>
<title>
      HERA SPA (HOLDING ENERGIA RISORSE AMBIENTE) - Estratto dei patti parasociali - parte terza
    </title>
<meta content="stp" name="subjectList"/>
<meta content="499045" name="linkid"/>
<meta content="HERA SPA (HOLDING ENERGIA RISORSE AMBIENTE) - Estratto dei patti parasociali - parte terza " name="Description"/>
<meta content="stpatti" name="ss_family"/>
<meta content="HERA SPA" name="societa"/>
<meta content="stpatti" name="ss_table"/>
<meta content="2014-01-24" name="date"/>
<meta content="stpatti" name="tipo"/>
<meta content="N;rallo;1436367967920" name="synchro"/>
<meta content="251270" name="codconsob"/>
</head>
<body>
<p>
<b>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</b>
</p>
<p align="center">
<strong>HERA S.P.A.<br/>
      Holding Energia Risorse Ambiente</strong>
</p>
<p align="left">
      Fondazione Cassa dei Risparmi di Forlì, Gruppo Società Gas Rimini S.p.A., Fondazione Cassa di Risparmio di Imola e Carimonte Holding S.p.A. aderenti al Patto di Consultazione sottoscritto in data 23 febbraio 2010,
    </p>
<p align="center">
<strong>PREMESSO CHE</strong>
</p>
<p align="left">
<strong>a)</strong> il Patto reca alcune pattuizioni rilevanti ai sensi dell’art. 122 del D.Lgs. n. 58 del 24.2.1998, contenente il “Testo unico delle disposizioni in materia di intermediazione finanziaria, ai sensi degli artt. 8 e 21 della l. n. 52 del 6.2.1996” (di seguito, per brevità, “Tuf”);<br/>
<strong><br/>
</strong>
</p>
<p align="center">
<strong>COMUNICANO</strong>
</p>
<p align="left">
      ai sensi del regolamento di attuazione del Tuf adottato con delibera Consob n. 11971 del 14.5.1999 e successive modifiche, quanto segue:<br/>
<br/>
<strong>1. Società i cui strumenti finanziari sono oggetto del Patto.</strong><br/>
<br/>
       La Società i cui strumenti finanziari sono oggetto del Patto è HERA S.p.A. Holding Energia Risorse Ambiente (di seguito “Hera”), con sede in Bologna, in viale Carlo Berti Pichat 2/4, le cui azioni sono quotate presso il MTA gestito da Borsa Italiana S.p.A.;<br/>
<br/>
<strong>2. Strumenti finanziari oggetto del Patto e relativa percentuale rispetto al capitale sociale.</strong><br/>
<br/>
       Gli strumenti finanziari oggetto del Patto sono costituiti da n° 72.602.821 azioni ordinarie della società Hera, pari al 6,49% del capitale sociale della stessa, dalle Parti attualmente detenute o che verranno in seguito detenute in qualunque altra diversa misura.<br/>
<br/>
<strong>3. Soggetti aderenti al Patto e sua composizione:</strong><br/>
<br/>
       I soggetti aderenti al Patto sono n° 4 azionisti di Hera, collettivamente denominati ”Parti” o “Soci di Minoranza”, che detengono rispettivamente le partecipazioni azionarie elencate nella seguente tabella:
    </p>
<table border="1" cellpadding="1" cellspacing="1" width="100%">
<tbody>
<tr>
<td>
<strong>SOGGETTI ADERENTI AL PATTO                                  </strong>
</td>
<td>
<strong>NUMERO DI AZIONI ORDINARIE DI HERA CONFERITE NEL PATTO</strong>
</td>
<td>
<strong>% RISPETTO AL TOTALE DELLE AZIONI CONFERITE NEL PATTO</strong>
</td>
<td>
<strong>% DEL CAPITALE SOCIALE DI HERA          </strong>
</td>
</tr>
<tr>
<td>
            Gruppo Società Gas Rimini s.p.a.
          </td>
<td>
<p align="center">
              20.654.754
            </p>
</td>
<td>
<p align="center">
              28,51
            </p>
</td>
<td>
<p align="center">
              1,85
            </p>
</td>
</tr>
<tr>
<td>
            Fondazione Cassa dei Risparmi di Forlì
          </td>
<td>
<p align="center">
              20.335.040
            </p>
</td>
<td>
<p align="center">
              28,04
            </p>
</td>
<td>
<p align="center">
              1,82
            </p>
</td>
</tr>
<tr>
<td>
            Carimonte Holding s.p.a.
          </td>
<td>
<p align="center">
              19.730.169
            </p>
</td>
<td>
<p align="center">
              27,12
            </p>
</td>
<td>
<p align="center">
              1.76
            </p>
</td>
</tr>
<tr>
<td>
            Fondazione Cassa di Risparmio di Imola
          </td>
<td>
<p align="center">
              11.882.858
            </p>
</td>
<td>
<p align="center">
              16,33
            </p>
</td>
<td>
<p align="center">
              1,06
            </p>
</td>
</tr>
<tr>
<td>
<strong>TOTALE</strong>
</td>
<td>
<p align="center">
<strong>72.602.821</strong>
</p>
</td>
<td>
<p align="center">
<strong>100,00</strong>
</p>
</td>
<td>
<p align="center">
<strong>6,49</strong>
</p>
</td>
</tr>
</tbody>
</table>
<br/>
<br/>
<br/>
<br/>
<p align="left">
      In virtù del Patto, nessuna delle Parti esercita il controllo di Hera.<br/>
<br/>
<strong>4. Tipo di Patto tra quelli previsti dall’art. 122, comma 5, del Tuf.</strong><br/>
<br/>
      Il Patto rientra fra i patti di preventiva consultazione di cui all’art. 122, comma 5, lett. a), del Tuf ed ha ad oggetto la reciproca informazione e preventiva conoscenza delle valutazioni ed opinioni di ciascuna delle Parti in ordine al voto da esprimere nelle assemblee straordinarie e in alcune assemblee ordinarie di Hera.<br/>
<br/>
<strong>5. Organi del Patto, compiti ad essi attribuiti, modalità di composizione e di funzionamento.</strong><br/>
<br/>
      Le Parti convengono di istituire i seguenti organi con le seguenti funzioni e composizione:<br/>
<br/>
<em><u>Adunanza Consultiva</u></em><br/>
      L’Adunanza Consultiva si riunisce, anche mediante audio/videoconferenza, almeno 8 (otto) giorni di calendario prima della data per la quale sia stata convocata l’Assemblea straordinaria e/o l’Assemblea ordinaria di Hera che porti all’ordine del giorno una o più delle seguenti materie:<br/>
<br/>
       i) <em>Assemblea Straordinaria</em>: qualsiasi materia di competenza per legge o per statuto dell’assemblea straordinaria;<br/>
<br/>
      ii) <em>Assemblea Ordinaria</em>:<br/>
<br/>
      • approvazione del bilancio di esercizio;<br/>
      • designazione dei membri del Consiglio di Amministrazione ed eventualmente del Presidente;<br/>
      • designazione dei membri del Collegio Sindacale;<br/>
      • designazione società di revisione.<br/>
<br/>
      All’Adunanza Consultiva partecipano i delegati rappresentanti di ciascun Socio di Minoranza.<br/>
      L'Adunanza Consultiva è tempestivamente convocata dal Presidente: (i) ogniqualvolta sia convocata l'Assemblea Straordinaria di Hera s.p.a. e/o l'Assemblea Ordinaria portante all'ordine del giorno una o più delle materie sopra elencate; ovvero (ii) quando gliene facciano richiesta scritta almeno n. 3 (tre) Soci di Minoranza; in tal caso, l'Adunanza Consultiva
      deve essere convocata per una data cadente entro i 15 (quindici) giorni di calendario successivi a quello in cui sia pervenuta la richiesta al Presidente.<br/>
      L’Adunanza Consultiva è presieduta dal Presidente del Patto, che si avvale di un Segretario. Delle riunioni dell’Adunanza Consultiva si redige processo verbale.<br/>
<br/>
<em><u>Presidente</u></em><br/>
      Il Presidente del Patto è nominato nella prima Adunanza Consultiva dei Soci di Minoranza, con il voto favorevole della maggioranza del capitale sociale di cui sono complessivamente portatori i Soci di Minoranza al momento della nomina. Con la stessa maggioranza, l’Adunanza Consultiva dei Soci di Minoranza potrà procedere alla revoca del Presidente.<br/>
      Il Presidente svolge le seguenti funzioni:<br/>
<br/>
<strong>i)</strong> convoca l’Adunanza Consultiva con le modalità e nei tempi previsti dal presente Patto;<br/>
<br/>
<strong>ii)</strong> verifica la regolarità della partecipazione dei delegati delle Parti e presiede le riunioni dell’Adunanza Consultiva;<br/>
<br/>
<strong>iii)</strong> designa, al momento dell’assunzione dell’incarico, un Segretario;<br/>
<br/>
<strong>iv)</strong> presiede alla verbalizzazione delle riunioni unitamente al Segretario;<br/>
<br/>
<strong>v)</strong>  cura l’adempimento degli obblighi informativi previsti per legge relativamente alle comunicazioni del Patto ed alle eventuali modifiche dello stesso;<br/>
<br/>
<strong>vi)</strong> provvede alla tempestiva informazione di tutte le Parti in ordine alle comunicazioni ricevute da ogni Parte ai sensi del presente Patto.<br/>
<br/>
      Il Presidente rimane in carica per tutta la durata del Patto; in caso di rinnovo del Patto alla scadenza, può essere rieletto.<br/>
<br/>
<em><u>Segretario</u></em><br/>
      La prima Adunanza Consultiva dei Soci di Minoranza nominerà anche il Segretario. Con la stessa maggioranza, l’Adunanza Consultiva dei Soci di Minoranza potrà procedere alla revoca del Segretario. In caso di sua assenza, il Segretario è designato di volta in volta dal Presidente tra i Rappresentanti delle Parti o anche tra persone estranee alle stesse, purché non
      consti la formale opposizione anche di un solo Socio.<br/>
      Il Segretario rimane in carica per tutta la durata del Patto e svolge le seguenti funzioni:<br/>
<br/>
<strong>i)</strong> redige il verbale delle riunioni dell’Adunanza Consultiva;<br/>
<br/>
<strong>ii)</strong> raccoglie e conserva i verbali delle riunioni;<br/>
<br/>
<strong>iii)</strong> coadiuva il Presidente nell’adempimento delle funzioni di carattere operativo - esecutivo relative al presente Patto.<br/>
<br/>
<strong>6. Durata e rinnovo del Patto.</strong><br/>
<br/>
      Il Patto ha durata per un periodo di 3 (tre) anni a decorrere dal 23 febbraio 2010, data della prima sottoscrizione del Patto, e alla scadenza potrà essere rinnovato con il consenso di tutte le Parti.<br/>
<br/>
<strong>7. Clausole penali.</strong><br/>
<br/>
      Il Patto non contiene clausole penali per la violazione degli impegni con il Patto stesso assunti.<br/>
<br/>
<strong>8.  Deposito del Patto presso l’ufficio del Registro delle Imprese.</strong> <br/>
<br/>
      Il Patto è stato depositato presso l'Ufficio del Registro delle Imprese di Bologna.<br/>
<br/>
      26 febbraio 2010<br/>
<br/>
<strong>[HB.10.10.1]