<html>
  <head>
    <title>
      ITALFONDIARIO SPA - ISTITUTO ITALIANO DI CREDITO FONDIARIO - Estratto del patto parasociale
    </title>
    <meta name="subjectList" content="stp" />
    <meta name="linkid" content="147351" />
    <meta name="Description" content="ITALFONDIARIO SPA - ISTITUTO ITALIANO DI CREDITO FONDIARIO - Estratto del patto parasociale" />
    <meta name="ss_family" content="stpatti" />
    <meta name="societa" content="ITALFONDIARIO SPA - ISTITUTO ITALIANO DI CREDITO FONDIARIO" />
    <meta name="ss_table" content="stpatti" />
    <meta name="date" content="2001-02-14" />
    <meta name="tipo" content="stpatti" />
    <meta name="synchro" content="N;consob;1098895081392" />
    <meta name="codconsob" content="6004" />
  </head>
  <body>
    <p align="center">
      <b>Estratto dei patti parasociali comunicati alla Consob ai sensi dell&#39;art. 122 del d.lgs. 24.2.1998, n. 58</b>
    </p>
    <p align="center">
      <b>ITALFONDIARIO S.P.A.</b>
    </p>
    <p align="center">
      Estratto del patto parasociale tra Luca Cordero di Montezemolo, Giuseppe Gazzoni Frascara, Giandomenico Martini, Angelo Rovati, Ieffe Holding s.p.a. e Frit Ital s.l. relativamente a Ieffe Acquisition s.p.a.
    </p>
    <p>
      <strong>Societ&#224; i cui strumenti finanziari sono oggetto del Patto Parasociale</strong>
    </p>
    <p>
      Il Patto, sottoscritto in data 5 Febbraio 2001, ha per oggetto gli strumenti finanziari della societ&#224; IEFFE Acquisition S.p.A., iscritta presso il Registro delle Imprese di Bologna al numero 13765/2000, con sede in via Castiglione 21, 40124 Bologna, con capitale sociale di Lire 1.000.000.000, codice fiscale e partita IVA numero 02031241207 (la <strong><em>Societ&#224;</em></strong>),
      che detiene una partecipazione di Lire 102.217.976.000 pari al 94,646% del capitale sociale di Italfondiario S.p.A., iscritta presso il Registro delle Imprese di Roma al numero 219/1908, con sede in via Piacenza 6, 00184 Roma, con capitale sociale di Lire 108.000.000.000, codice fiscale e partita IVA numero 00399750587 ( <strong><em>Italfondiario</em></strong>).
    </p>
    <p>
      <strong>Soggetti aderenti al Patto Parasociale</strong>
    </p>
    <p>
      I soggetti aderenti al Patto, che rientra nella categoria di cui all&#39;art. 122, comma 5, lett. (b), del D.Lgs. 24.2.1998 n. 58, sono: (i) Luca Cordero di Montezemolo, nato a Bologna il 31 Agosto 1947, Giuseppe Gazzoni Frascara, nato a Torino il 15 Ottobre 1935, Giandomenico Martini, nato a Bologna il 20 Agosto 1937, Angelo Rovati, nato a Monza il 3 Dicembre 1945, (collettivamente, gli
      <strong><em>Individui</em></strong>), detentori del 100% del capitale sociale di (ii) IEFFE Holding S.p.A. ( <strong><em>IEFFE Holding</em></strong>) e (iii) FRIT ITAL S.L. ( <strong><em>Fortress</em></strong>). IEFFE Holding e Fortress vengono congiuntamente indicate come le <strong><em>Parti</em></strong>.
    </p>
    <p>
      Il capitale sociale di IEFFE Acquisition S.p.A. &#232; rappresentato da n. 1.000.000 azioni ordinarie del valore nominale di lire 1.000, ripartite tra i soggetti aderenti al Patto come indicato nella seguente tabella:
    </p>
    <table class="resultTable2">
      <tr valign="top">
        <td class="resultTD2">
          <strong>Azionisti</strong>
        </td>
        <td class="resultTD2">
          <strong>Numero di azioni possedute</strong>
        </td>
        <td class="resultTD2">
          <strong>% capitale sociale</strong>
        </td>
      </tr>
      <tr valign="top">
        <td class="resultTD2">
          IEFFE Holding S.p.A.
        </td>
        <td class="resultTD2">
          500.000
        </td>
        <td class="resultTD2">
          50%
        </td>
      </tr>
      <tr valign="top">
        <td class="resultTD2">
          FRIT ITAL S.L.
        </td>
        <td class="resultTD2">
          500.000
        </td>
        <td class="resultTD2">
          50%
        </td>
      </tr>
    </table>
    <p>
      <strong>Contenuto del Patto Parasociale</strong>
    </p>
    <p>
      <em>a) Trasferimento di azioni</em>
    </p>
    <p>
      <u>Limiti</u>: il Patto prevede l&#39;impegno di ciascuna delle Parti a non trasferire in tutto o in parte la propria partecipazione nella Societ&#224; (o altri diritti di acquistare o sottoscrivere azioni della Societ&#224;) e a non costituire vincoli sulla medesima per un periodo di 12 mesi a decorrere dal 1 febbraio 2001.
    </p>
    <p>
      <u>Diritto di prelazione</u>: salvi i suddetti limiti, la parte che intenda vendere un pacchetto di azioni dovr&#224; preventivamente darne avviso (l <em>&#39;Avviso di Vendita</em>) all&#39;altra parte (la <em>Parte Restante</em>), affinch&#233; questa possa esercitare il proprio diritto di prelazione sulle relative azioni entro il termine di 14 giorni. Nel caso di mancato esercizio di
      tale diritto, il <em>Venditore</em>potr&#224; trovare un <em>Terzo Acquirente</em>cui vendere le azioni, purch&#233; alle stesse condizioni e al medesimo prezzo indicati nell&#39;Avviso di Vendita.
    </p>
    <p>
      <u>Obbligo di co-vendita</u>: qualora una parte, che detiene almeno il 60% delle azioni della Societ&#224;, ( <em>l&#39;Azionista di Maggioranza</em>) decida di vendere la propria partecipazione, e la Parte Restante non eserciti il proprio diritto di prelazione cosicch&#233; subentri un Terzo Acquirente, la Parte Restante sar&#224; tenuta a vendere a quest&#39;ultimo, qualora
      l&#39;Azionista di Maggioranza ne faccia richiesta, tutte le proprie azioni alle stesse condizioni e al medesimo prezzo.
    </p>
    <p>
      <u>Diritto di co-vendita:</u>qualora una parte (la <em>Parte Alienante</em>) intenda vendere un numero di azioni pari almeno al 20% del capitale sociale (il &quot; <em>Pacchetto</em>&quot;), ciascun azionista che ne abbia fatto richiesta potr&#224; vendere un quantitativo di azioni che concorra a formare il Pacchetto, in misura proporzionale alla propria partecipazione al capitale della
      Societ&#224;.
    </p>
    <p>
      <em>b) Organi della Societ&#224; e di Italfondiario</em>
    </p>
    <p>
      Il Consiglio di Amministrazione della Societ&#224; e parimenti il Consiglio di Amministrazione di Italfondiario sono composti di 8 membri, di cui 4 nominati da IEFFE Holding S.p.A. e 4 da Fortress; il quorum costitutivo per le riunioni di entrambi i Consigli &#232; dato dalla maggioranza dei membri in carica alla data della relativa riunione, mentre il quorum deliberativo &#232; dato dal
      voto favorevole di almeno 5 Consiglieri. Per entrambi i Consigli, il Presidente &#232; indicato da IEFFE Holding S.p.A. previa consultazione con Fortress (che avr&#224; diritto di veto), mentre l&#39;Amministratore Delegato &#232; nominato da Fortress previa consultazione con IEFFE Holding (che avr&#224; diritto di veto). Al Presidente ed all&#39;Amministratore Delegato saranno delegati dai
      rispettivi Consigli i poteri relativi all&#39;amministrazione ordinaria della Societ&#224; e di Italfondiario.
    </p>
    <p>
      L&#39;assemblea ordinaria degli azionisti della Societ&#224; deliberer&#224; con il voto favorevole di azionisti che rappresentino almeno il 75% del capitale presente in assemblea.
    </p>
    <p>
      L&#39;assemblea straordinaria degli azionisti della Societ&#224; deliberer&#224; su determinate materie con il voto favorevole di azionisti che rappresentino almeno il 75% del capitale sociale.
    </p>
    <p>
      <em>c) Impasse e Blocco</em>
    </p>
    <p>
      Qualora si verifichi una situazione di <em>Impasse</em>(mancanza di <em>Voto Decisivo</em>su una <em>Materia Rilevante</em>) in capo all&#39;assemblea degli azionisti della Societ&#224; ovvero al Consiglio di Amministrazione della Societ&#224; o di Italfondiario, questa dovr&#224; essere risolta entro 30 giorni dalla data del suo verificarsi, altrimenti si riterr&#224; sopravvenuta una
      situazione di Blocco, che potr&#224; risolversi qualora una Parte (la <em>Parte Offerente</em>) proponga di acquistare la totalit&#224; delle azioni dell&#39; <em>Altra Parte</em>, e l&#39;Altra Parte (i) eserciti la propria opzione di acquisto delle azioni della Parte Offerente al medesimo prezzo ovvero (ii) non eserciti la propria opzione, determinandosi cos&#236; a vendere la propria
      partecipazione alla Parte Offerente.
    </p>
    <p>
      <em>d) Evento Rilevante</em>
    </p>
    <p>
      Qualora si verifichi un Evento Rilevante (che, ai sensi del Patto, pu&#242; consistere nel fallimento di una parte, nel suo mancato adempimento a taluni obblighi sanciti dal Patto ovvero nell&#39;acquisto di controllo da parte di un terzo su quella parte), la Parte Interessata dall&#39;Evento Rilevante dovr&#224; comunicare all&#39;Altra Parte che un Evento Rilevante si &#232; verificato, e
      l&#39;Altra Parte potr&#224; fare un&#39;offerta di acquisto delle azioni detenute dalla Parte Interessata dall&#39;Evento Rilevante; in caso di mancato accordo sul prezzo, questo verr&#224; determinato da una Banca internazionalmente riconosciuta in veste di Esperto, con efficacia vincolante per entrambe le Parti. La Parte Interessata dall&#39;Evento Rilevante sar&#224; quindi obbligata a
      vendere le proprie azioni e l&#39;Altra Parte sar&#224; obbligata ad acquistarle.
    </p>
    <p>
      e) <em>Modifiche statutarie</em>
    </p>
    <p>
      Il Patto prevede l&#39;impegno delle Parti a modificare lo statuto sociale della Societ&#224; e quello di Italfondiario al fine di riflettere, per quanto possibile, il contenuto delle clausole del Patto stesso.
    </p>
    <p>
      <strong>Durata del Patto Parasociale</strong>
    </p>
    <p>
      Il Patto Parasociale avr&#224; una durata complessiva:
    </p>
    <p>
      i. di dieci anni dalla data in cui &#232; stato stipulato ovvero, in caso di quotazione della Societ&#224; o di Italfondiario, per il termine massimo consentito dalla legge;
    </p>
    <p>
      ii. salvo il punto (i), il Patto continuer&#224; ad essere in vigore finch&#233;:
    </p>
    <p>
      - le parti raggiungano un accordo per la risoluzione dello stesso attraverso mutuo consenso espresso per iscritto
    </p>
    <p>
      - la Societ&#224; debba essere liquidata
    </p>
    <p>
      - sia spirato il termine di cui al punto (i)
    </p>
    <p>
      <strong>Deposito del Patto Parasociale</strong>
    </p>
    <p>
      Il Patto Parasociale di cui al presente estratto sar&#224; depositato presso l&#39;Ufficio del Registro delle Imprese di Roma e presso l&#39;Ufficio del Registro delle Imprese di Bologna nei termini di legge.
    </p>
    <p>
      14 febbraio 2001
    </p>
    <p>
      <b>[II.1.01.1]</b>
    </p>
    <p>
      <b>LA SOCIETA&#39; E&#39; STATA REVOCATA DALLA QUOTAZIONE UFFICIALE A PARTIRE DAL 30 MAGGIO 2001</b>
    </p>
  </body>
</html>

