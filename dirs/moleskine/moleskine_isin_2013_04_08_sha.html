<html>
<head>
<title>
      MOLESKINE SPA - Estratto del patto parasociale
    </title>
<meta content="stp" name="subjectList"/>
<meta content="675369" name="linkid"/>
<meta content="MOLESKINE SPA - Estratto del patto parasociale" name="Description"/>
<meta content="stpatti" name="ss_family"/>
<meta content="MOLESKINE SPA" name="societa"/>
<meta content="stpatti" name="ss_table"/>
<meta content="2016-09-22" name="date"/>
<meta content="stpatti" name="tipo"/>
<meta content="N;prudenzi;1460472895015" name="synchro"/>
<meta content="401968" name="codconsob"/>
</head>
<body>
<p>
<span lang="IT"> <b>Estratto del patto parasociale comunicato alla Consob ai sensi dell'art. 122 del d.lgs. 24.2.1998, n. 58</b> <span lang="IT"> </span></span>
</p>
<p align="center">
<span lang="IT"><strong>MOLESKINE SPA</strong></span>
</p>
<p align="left" dir="ltr">
      Premesse
    </p>
<p align="justify" dir="ltr">
      In data 29 novembre 2012 è stato stipulato tra Appunti S.à r.l. ("<b>Appunti</b>") e Pentavest S.à r.l. ("<b>Pentavest</b>") un patto parasociale (l’"<b>Accordo</b>"), in relazione a Moleskine S.p.A. ("<b>Moleskine</b>" o la "<b>Società</b>"), il quale supera tutte le previsioni di ogni precedente accordo stipulato
      tra le medesime parti in merito alle materie disciplinate dal patto stesso, e le cui principali disposizioni prevedono (i) la nomina dei membri del Consiglio di Amministrazione della Società, (ii) le materie di competenza dell'Assemblea e del Consiglio di Amministrazione della Società in relazione alle quali Appunti e Pentavest sono tenute a consultarsi in buona fede, (iii) i
      diritti e gli obblighi di co-vendita in capo ad Appunti e Pentavest, (iv) il divieto, nei confronti di Appunti e Pentavest, di acquistare,direttamente o indirettamente, un numero di azioni della Società tale da determinare l'obbligo di lanciare un'offerta pubblica di acquisto di concerto ai sensi dell'art. 109 del TUF e (v) le modalità di ripartizione tra Appunti e
      Pentavest del numero di azioni della Società vendute nel contesto della quotazione delle stesse sul MTA.
    </p>
<p align="left" dir="ltr">
      Di seguito si riportano le disposizioni principali dell’Accordo.
    </p>
<p align="left" dir="ltr">
<b>1. SOCIETA’ I CUI STRUMENTI FINANZIARI SONO OGGETTO DELLE PATTUIZIONI</b>
</p>
<p align="justify" dir="ltr">
      Moleskine S.p.A. avente sede in Milano, Viale Stelvio 66; iscritta presso il Registro delle Imprese di Milano, num. di iscrizione e codice fiscale 07234480965 capitale sociale di Euro 2.120.000, diviso in numero 212.000.000 azioni ordinarie prive del valore nominale.
    </p>
<p align="left" dir="ltr">
<b>2. AZIONI OGGETTO DELLE PATTUIZIONI</b>
</p>
<p align="justify" dir="ltr">
      Sono oggetto dell’Accordo n. 105.640.000 azioni ordinarie della Società, rappresentative del 49,83% del capitale sociale della Società.
    </p>
<p align="left" dir="ltr">
<b>3. SOGGETTI ADERENTI ALL’ACCORDO</b>
</p>
<p align="justify" dir="ltr">
      Sono parti dell’Accordo:
    </p>
<ol type="i">
<li>
        Appunti S.à r.l., società di diritto lussemburghese, con sede legale in Lussemburgo, rue Edward Steichen 15, iscritta al <i>Registre du Commerce et de Sociétés</i> del Lussemburgo con il numero B 135 813, la quale detiene n. 89.568.000 azioni ordinarie della Società rappresentative del 42,249% del capitale sociale della stessa e dell'84,786% delle azioni
        conferite all'Accordo; e
      </li>
<li>
        Pentavest S.à r.l., società di diritto lussemburghese, con sede legale in Lussemburgo, Boulevard de la Foire 1, iscritta al Registre du Commerce et de Sociétés del Lussemburgo con il numero B 154 065, la quale detiene n. 16.072.000 azioni ordinarie della Società, rappresentative del 7,581% del capitale sociale della stessa e del 15,214% delle azioni conferite
        all'Accordo.
      </li>
</ol>
<p align="left" dir="ltr">
<b>4. CONTENUTO DELL’ACCORDO</b>
</p>
<p align="left" dir="ltr">
<b>4.1 Assemblea</b>
</p>
<p align="justify" dir="ltr">
      L’Accordo prevede che Appunti e Pentavest si consultino in buona fede e con diligenza, almeno 10 giorni lavorativi prima della data prevista per l'assemblea della Società (salvi i casi di urgenza, nel qual caso il predetto termine sarà ridotto a 5 giorni lavorativi), senza alcun obbligo di votare sulla base delle consultazioni avvenute, circa le delibere relative alle
      materie di seguito indicate:
    </p>
<p align="justify" dir="ltr">
      (i) deliberazioni relative ad aumenti o riduzioni del capitale sociale (ad eccezione dei casi di cui all’articolo 2447 del codice civile, fino ad un importo corrispondente all’importo precedente alla riduzione);
    </p>
<p align="justify" dir="ltr">
      (ii) modifica dell'oggetto sociale, oppure decisione di compiere operazioni che comportino una sostanziale modificazione dell'attività svolta dalla Società;
    </p>
<p align="justify" dir="ltr">
      (iii) costituzione di eventuali categorie speciali di azioni e/o modifica dei diritti relativi a categorie speciali di azioni.
    </p>
<p align="left" dir="ltr">
<b>4.2 Consiglio di Amministrazione</b>
</p>
<p align="justify" dir="ltr">
      L’Accordo prevede che:
    </p>
<div style="margin-left: 2em">
<ol>
<li>
          fintantoché a) Pentavest detenga una partecipazione nella Società pari ad almeno il 2,5% del capitale sociale della Società e b) Pentavest e Appunti, congiuntamente considerati, detengano (direttamente o indirettamente) un numero di azioni della Società sufficiente per nominare la maggioranza dei Consiglieri della Società, il Consiglio di Amministrazione
          sarà composto anche da un Amministratore nominato da Pentavest e, sussistendo i presupposti di cui ai punti a) e b) che precedono, Appunti farà in modo che l'Amministratore designato da Pentavest sia nominato membro del Consiglio di Amministrazione, restando inteso che Pentavest, ove richiesto da Appunti, si obbliga a fare in modo che l'Amministratore dalla stessa
          designato, qualora venga meno il presupposto di cui al punto a) che precede, rassegni immediatamente le proprie dimissioni;
        </li>
<li>
          nel caso in cui, per qualsiasi ragione, l’Amministratore nominato da Pentavest cessi dalle proprie funzioni, Appunti, fermo restando quanto previsto dal precedente punto (1) farà quanto in suo potere affinché il nuovo membro nominato in sua sostituzione sia designato da Pentavest;
        </li>
<li>
          nel caso in cui Pentavest chieda di revocare l'Amministratore dalla stessa designato, Pentavest si obbliga a tenere indenne e manlevata la Società da qualsiasi danno dovesse derivare da tale revoca;
        </li>
<li>
          qualora l'intero Consiglio di Amministrazione della Società dovesse venir meno e decadere dalla carica prima della naturale scadenza e Pentavest detenga una partecipazione nella Società pari ad almeno il 2,5% del capitale sociale e Pentavest e Appunti, congiuntamente considerati, detengano (direttamente o indirettamente) un numero di azioni della Società sufficiente
          per nominare la maggioranza dei consiglieri della Società, Appunti farà in modo (a) di inserire nella lista di candidati per l'elezione del Consiglio di Amministrazione della Società, presentata congiuntamente con Pentavest, un membro individuato da Pentavest e (b) che questi venga nominato membro del Consiglio di Amministrazione della Società;
        </li>
<li>
          Appunti e Pentavest si consultino in buona fede e con diligenza, almeno 3 giorni lavorativi prima (salvi i casi di urgenza, nel qual caso il predetto termine sarà ridotto a 1 giorno lavorativo) della data prevista per il Consiglio di Amministrazione della Società convocato per deliberare su una o più delle materie di seguito indicate, senza alcun obbligo di votare sulla
          base delle consultazioni avvenute: (i) deliberazioni relative a finanziamenti soci (in misura non proporzionale alle quote societarie possedute dai soci); e (ii) esercizio del diritto di voto da parte della Società nell'assemblea dei soci di qualsiasi società controllata che deliberi sulle materie per cui è prevista una consultazione tra Appunti e Pentavest a livello
          di Assemblea di Moleskine.
        </li>
</ol>
</div>
<p align="justify" dir="ltr">
<b>4.3 Trasferimento delle partecipazioni. Diritti e obblighi di co-vendita. Divieti di acquisto</b>
</p>
<p align="justify" dir="ltr">
      L’Accordo prevede <u>diritti di co-vendita</u> qui di seguito riassunti:
    </p>
<div style="margin-left: 2em">
<ol>
<li>
          il diritto di Pentavest – nel caso in cui Appunti (a) intenda cedere sul mercato (anche in più soluzioni) ad un terzo, una partecipazione nella Società superiore allo 0,2% del capitale sociale della Società (percentuale da calcolarsi tenendo conto di ogni eventuale trasferimento effettuato nei 180 giorni di calendario precedenti l'invio della comunicazione che
          Appunti dovrà inviare a Pentavest in occasione della progettata operazione di cessione) ovvero (b) intenda trasferire fuori mercato una partecipazione nella Società – di trasferire al terzo cessionario un numero di azioni della Società in misura pari o inferiore, secondo quanto stabilito da Pentavest, al prodotto di: (i) il numero di azioni della Società di cui
          Pentavest sia complessivamente proprietaria moltiplicato per (ii) una frazione, il cui numeratore è costituito dal numero complessivo di azioni della Società che Appunti intende vendere al terzo cessionario e il cui denominatore è costituito dal numero complessivo di azioni detenute in quel momento da Appunti e Pentavest;
        </li>
<li>
          il diritto di Pentavest, qualora Appunti intenda vendere mediante utilizzo della procedura ABB (<i>accelerated book building</i>) una partecipazione nella Società, a che la procedura di ABB abbia ad oggetto anche un numero di azioni della Società detenute da Pentavest pari o inferiore al prodotto di: (i) il numero di azioni della Società di cui Pentavest sia nel complesso
          proprietaria; moltiplicato per (ii) una frazione, il cui numeratore è costituito dal numero complessivo di azioni della Società che Appunti intende vendere, e il cui denominatore è costituito dal numero di azioni della Società detenute da Appunti e Pentavest a tale data;
        </li>
<li>
          il diritto di Appunti, qualora Pentavest intenda vendere (anche in più soluzioni), ad un terzo cessionario sul mercato, anche attraverso una procedura di ABB, ovvero fuori mercato, una partecipazione nella Società (che, nel caso di vendita sul mercato sia superiore allo 0,2% del capitale sociale della Società (da calcolarsi tenendo conto di ogni eventuale trasferimento
          effettuato nei 180 giorni di calendario precedenti l'invio della comunicazione che Pentavest dovrà inviare ad Appunti in occasione della progettata operazione di cessione), di trasferire al terzo cessionario un numero di azioni della Società alle condizioni di cui ai precedenti punti (1) e (2), a seconda dei casi.
        </li>
</ol>
</div>
<p align="justify" dir="ltr">
      L’Accordo prevede inoltre <u>obblighi di co-vendita</u>, per cui:
    </p>
<div style="margin-left: 2em">
<ol>
<li>
          nel caso in cui Appunti – fintanto che detenga una partecipazione nella Società pari ad almeno il 10% del capitale sociale di quest'ultima – intenda accettare un’offerta per la vendita fuori mercato ad un terzo cessionario dell'intera partecipazione detenuta nella Società da Appunti stessa e Pentavest, Appunti avrà il diritto di obbligare
          Pentavest (che sarà, quindi, irrevocabilmente e incondizionatamente, obbligata ad accettare, aderendovi, l’offerta del terzo cessionario) a cedere al terzo cessionario l'intera partecipazione detenuta da quest’ultima nella Società. La presente previsione troverà applicazione solo nel caso in cui il prezzo complessivo per azione che verrà corrisposto a
          Pentavest sia almeno pari alla media ponderata dei prezzi di chiusura nei 90 (novanta) giorni che precedono la sottoscrizione dell’accordo vincolante con il terzo cessionario diminuita del 5%.
        </li>
</ol>
</div>
<p align="justify" dir="ltr">
      L’Accordo prevede un <u>divieto di acquisto</u>, per cui:
    </p>
<p align="justify" dir="ltr">
      Appunti e Pentavest si sono impegnate a non acquistare, direttamente o indirettamente, o tramite società fiduciarie o interposte persone, in qualunque forma, un numero di azioni Moleskine tale da determinare l'obbligo di lanciare un'offerta pubblica di acquisto di concerto ai sensi dell'art. 109 del TUF.
    </p>
<p align="justify" dir="ltr">
<b>5. DURATA DELL’ACCORDO</b>
</p>
<p align="justify" dir="ltr">
      A partire dal 3 aprile 2013, il patto parasociale avrà una durata di 3 (tre) anni e si intenderà tacitamente rinnovato di volta in volta per ulteriori periodi di 36 mesi, se non disdetto da una delle parti mediante comunicazione inviata all'altra parte almeno 6 (sei) mesi prima della scadenza.
    </p>
<p align="left" dir="ltr">
<b>6. DEPOSITO DELL’ACCORDO</b>
</p>
<p align="justify" dir="ltr">
      Una copia del testo aggiornato e consolidato dell’Accordo è stata depositata presso il Registro delle Imprese di Milano.
    </p>
<p>
<font size="3"><strong style="FONT-WEIGHT: 400">8 aprile 2013</strong></font>
</p>
<p>
<font size="3"><strong>[MS.1.13.1]