<html>
  <head>
    <title>
      BANCA POPOLARE DI CREMONA SPA - Estratto del patto parasociale
    </title>
    <meta name="subjectList" content="stp" />
    <meta name="linkid" content="147227" />
    <meta name="Description" content="BANCA POPOLARE DI CREMONA SPA - Estratto del patto parasociale" />
    <meta name="ss_family" content="stpatti" />
    <meta name="societa" content="BANCA POPOLARE DI CREMONA SPA" />
    <meta name="ss_table" content="stpatti" />
    <meta name="date" content="2004-04-21" />
    <meta name="tipo" content="stpatti" />
    <meta name="codconsob" content="35882" />
  </head>
  <body>
    <p align="left">
      <b>Estratto dei patti parasociali comunicati alla Consob ai sensi dell&#39;art. 122 del d.lgs. 24.2.1998, n. 58</b>
    </p>
    <p align="center">
      <b>BANCA POPOLARE DI CREMONA S.P.A.</b>
    </p>
    <p>
      <strong>I. PREMESSA</strong>
    </p>
    <p>
      Il presente estratto descrive il patto parasociale (il &quot;Patto&quot;) che, in data 10 febbraio 2004, &#232; stato stipulato tra la Banca Popolare di Lodi S.c.a r.l. (&quot;BPL&quot;) e la Banca Popolare di Cremona S.p.A. (&quot;BPCR&quot;) in attuazione degli impegni assunti con la sottoscrizione del Protocollo d&#39;Intesa del 17 aprile 2003, successivamente modificato in data 8 agosto
      e 2 ottobre 2003 (il &quot;Protocollo&quot;).
    </p>
    <p>
      Gli effetti del patto si produrranno anche nei confronti della costituenda Fondazione Banca Popolare di Cremona (la &quot;Fondazione&quot;) che svolger&#224; la propria attivit&#224; nell&#39;ambito della regione Lombardia e sar&#224; destinata al perseguimento di fini esclusivamente benefici e di assistenza ed utilit&#224; sociale, culturale ed artistica a favore della comunit&#224; delle
      aree di radicamento storico di BPCR.
    </p>
    <p>
      In generale il Protocollo, in attuazione del quale BPL ha promosso un&#39;offerta pubblica di acquisto e scambio sulle azioni ordinarie di BPCR ai sensi degli artt. 102 e 106 del Testo Unico della Finanza (&quot;OPAS&quot;), &#232; volto a regolare i reciproci rapporti tra BPL e BPCR a seguito della trasformazione di BPCR in societ&#224; per azioni, successivaalla conclusione dell&#39;OPAS.
      A seguito dell&#39;OPAS, BPL ha conseguito una partecipazione nel capitale di BPCR pari al 94,815% dello stesso, rappresentata da n. 31.844.015 azioni. Tale partecipazione &#232; ora detenuta da Reti Bancarie Holding S.p.A., societ&#224; controllata da BPL.
    </p>
    <p>
      <strong>II. CONTENUTO DEL PATTO</strong>
    </p>
    <p>
      Con la stipula del Patto BPL ha assunto nei confronti di BPCR e assumer&#224;, successivamente alla sua costituzione, nei confronti della Fondazione, gli impegni di seguito descritti nelle rispettive componenti essenziali:
    </p>
    <p>
      <em>1.Modifiche dello statuto sociale di BPCR</em>
    </p>
    <p>
      BPL si &#232; impegnata a non proporre all&#39;assemblea straordinaria di BPCR, n&#233; a votare nella stessa alcuna modifica alle seguenti norme del nuovo statuto sociale, approvato dall&#39;assemblea straordinaria di BPCR in sede di trasformazione: 3 (sede legale), 10 (composizione del Consiglio di Amministrazione), 11 (cariche consiliari), 14(poteri del Consiglio di Amministrazione), 15
      (Comitato Esecutivo), 17 (Collegio Sindacale) e 21, comma 4 (destinazione di una quota dell&#39;utile netto).
    </p>
    <p>
      <em>2. Impegni inerenti la Corporate Governance di BPCR</em>
    </p>
    <p>
      Il Consiglio di Amministrazione di BPCR, che rester&#224; in carica per un triennio, sar&#224; formato da 19 membri (dei quali un Presidente, tre Vice Presidenti e l&#39;Amministratore Delegato, eletti dal Consiglio medesimo), cos&#236; ripartiti:
    </p>
    <p>
      - almeno 15 membri scelti tra personalit&#224; provenienti da aree di radicamento storico di BPCR (tra le quali dovr&#224; essere scelto il Presidente), dei quali 7 designati dalla Fondazione, 8 designati da BPL nell&#39;ambito di una rosa di 24 nominativi indicati dalla Fondazione;
    </p>
    <p>
      - 4 membri designati da BPL.
    </p>
    <p>
      Il Comitato Esecutivo (del quale faranno parte il Presidente, l&#39;Amministratore Delegato, il Vice Presidente Vicario e i due Vice Presidenti) sar&#224; composto da 7 membri di cui 3 designati dalla Fondazione e 4 dalla BPL.
    </p>
    <p>
      Il Collegio Sindacale sar&#224; composto da 3 membri effettivi e 2 supplenti, dei quali il Presidente ed un sindaco supplente designati da BPL, i sindaci effettivi, nonch&#233; l&#39;ulteriore sindaco supplente dalla Fondazione.
    </p>
    <p>
      BPL e BPCR si sono impegnate a garantire il rinnovo delle cariche sociali per la durata del Patto e comunque per un periodo non inferiore alla durata di due mandati.
    </p>
    <p>
      Con la stipula del Patto, BPL si &#232; inoltre impegnata a far s&#236; che il Consiglio di Amministrazione di BPCR proponga all&#39;Assemblea Ordinaria in sede di integrazione e/o rinnovo del Consiglio di Amministrazione di BPCR, ovvero a proporre direttamente, in qualit&#224; di azionista di BPCR, un elenco di consiglieri che rifletta le pattuizionicontenute nel Patto nonch&#233; a votare
      tali consiglieri.
    </p>
    <p>
      <em>3. Impegni concernenti sede legale, Direzione Generale e denominazione sociale</em>
    </p>
    <p>
      BPL si &#232; impegnata a far s&#236; che la sede legale/amministrativa e la Direzione Generale di BPCR siano a Cremona e che BPCR conservi la denominazione sociale &quot;Banca Popolare di Cremona S.p.A.&quot;
    </p>
    <p>
      <em>4. Impegni relativi al controllo di BPCR</em>
    </p>
    <p>
      BPL si &#232; impegnata a detenere il controllo di BPCR per tutta la durata del Patto. In particolare, BPL si &#232; impegnata a non cedere n&#233; conferire a terzi, n&#233; altrimenti disporre della propria partecipazione in BPCR acquisita a seguito dell&#39;OPAS, n&#233; vendere o scorporare o conferire in tutto e/o in parte, il ramo d&#39;azienda bancario di BPCR.
    </p>
    <p>
      BPL potr&#224;, in presenza di motivate esigenze di razionalizzazione del comparto retail e previa comunicazione alla Fondazione, trasferire la partecipazione ad altri soggetti del Gruppo Bipielle che abbiano preventivamente assunto per iscritto gli obblighi previsti dal Protocollo d&#39;Intesa.
    </p>
    <p>
      <em>5. Iniziative a favore delle aree di radicamento storico di BPCR</em>
    </p>
    <p>
      BPL si &#232; impegnata a devolvere una quota dell&#39;utile netto di BPCR per ogni esercizio al sostegno di iniziative di assistenza ed utilit&#224; sociale, culturale ed artistica a favore delle comunit&#224; delle aree di radicamento storico di BPCR. Nei limiti di tale quota di utile netto il Consiglio di Amministrazione definir&#224; l&#39;ammontare delle erogazioni annuali a favore
      della Fondazione.
    </p>
    <p>
      <strong>III. SOGGETTI ADERENTI AL PATTO PARASOCIALE E AZIONI DETENUTE</strong>
    </p>
    <p>
      Il Patto ha ad oggetto l&#39;intera partecipazione rinveniente dall&#39;OPAS, pari a n. 31.844.015 azioni BPCR, corrispondenti al 94,815% del capitale sociale.
    </p>
    <p>
      Il Patto &#232; vigente tra i seguenti soggetti e per le rispettive azioni qui di seguito indicate:
    </p>
    &#160; 
    <table class="resultTable2">
      <tr valign="top">
        <td class="resultTD2" width="259">
          <b>Parti</b>
        </td>
        <td class="resultTD2" width="212">
          <b>Numero di azioni ordinarie BPCR conferite nel patto</b>
        </td>
        <td class="resultTD2" width="195">
          <b>% sulle azioni ordinarie di BPCR conferite nel patto</b>
        </td>
        <td class="resultTD2" width="139">
          <b>% sul capitale di BPCR</b>
        </td>
      </tr>
      <tr valign="top">
        <td class="resultTD2" width="259">
          Banca Popolare di Lodi S.c.a r.l.
        </td>
        <td class="resultTD2" width="212">
          <p align="right">
            31.844.015 (*)
          </p>
        </td>
        <td class="resultTD2" width="195">
          <p align="right">
            100
          </p>
        </td>
        <td class="resultTD2" width="139">
          <p align="right">
            94,815
          </p>
        </td>
      </tr>
      <tr valign="top">
        <td class="resultTD2" width="259">
          Banca Popolare di Cremona S.p.A.
        </td>
        <td class="resultTD2" width="212">
          <p align="right">
            0
          </p>
        </td>
        <td class="resultTD2" width="195">
          <p align="right">
            0
          </p>
        </td>
        <td class="resultTD2" width="139">
          <p align="right">
            0
          </p>
        </td>
      </tr>
      <tr valign="top">
        <td class="resultTD2" width="259">
          Totale
        </td>
        <td class="resultTD2" width="212">
          <p align="right">
            31.844.015
          </p>
        </td>
        <td class="resultTD2" width="195">
          <p align="right">
            100
          </p>
        </td>
        <td class="resultTD2" width="139">
          <p align="right">
            94,815
          </p>
        </td>
      </tr>
    </table>
    <blockquote>
      <p>
        <em>(*) Partecipazione detenuta indirettamente per il tramite della controllata Reti Bancarie Holding S.p.A.</em>
      </p>
    </blockquote>
    <p>
      <strong>IV. DURATA DEL PATTO, RINNOVO ED EFFICACIA</strong>
    </p>
    <p>
      Il Patto, stipulato in data 10 febbraio 2004 e da tale data efficace, ha durata di 3 anni decorrenti dalla data dell&#39;assemblea straordinaria di trasformazione di BPCR insociet&#224; per azioni, tenutasi in data 29 novembre 2003: esso scadr&#224; pertanto il 29 novembre 2006. Tuttavia, qualora successivamente all&#39;offerta pubblica di acquisto residuale ai sensi dell&#39;art. 108 del
      Testo Unico della Finanza promossa da BPL su azioni ordinarie BPCR si verifichi la revoca della quotazione di BPCR, la durata del Patto si intender&#224; automaticamente pari a 5 anni decorrenti da tale evento e avr&#224; pertanto scadenza 29 novembre 2008.
    </p>
    <p>
      Il Patto si intende rinnovato per un medesimo periodo di tre anni alla scadenza in assenza di apposita comunicazione scritta tra le parti a mezzo lettera raccomandata a.r. da inviare almeno 60 giorni prima della scadenza
    </p>
    <p>
      Il Patto produrr&#224; i suoi effetti anche nei confronti della Fondazione, ai sensi dell&#39;art. 1411 cod. civ.
    </p>
    <p>
      <strong>V. DEPOSITO PRESSO IL REGISTRO DELLE IMPRESE DEL PATTO</strong>
    </p>
    <p>
      Il Patto sar&#224; depositato presso il Registro delle Imprese di Cremona.
    </p>
    <p>
      <strong>VI. TIPOLOGIA DEL PATTO</strong>
    </p>
    <p>
      Il Patto contiene impegni parzialmente riconducibili alla tipologia indicata all&#39;art.122, comma 1, e comma 5 lett. B) del Testo Unico della Finanza (&quot;patti che pongono limiti al trasferimento delle relative azioni&quot;).
    </p>
    <p>
      <strong>VII. ORGANI DEL PATTO</strong>
    </p>
    <p>
      Il Patto non prevede la costituzione di organi.
    </p>
    <p>
      <strong>VIII. CLAUSOLE PENALI</strong>
    </p>
    <p>
      Il Patto non prevede l&#39;applicazione di clausole penali.
    </p>
    <p>
      <strong>IX. SOGGETTO PRESSO IL QUALE SONO DEPOSITATI GLI STRUMENTI FINANZIARI</strong>
    </p>
    <p>
      Le azioni BPCR sono depositate presso la Monte Titoli S.p.A.
    </p>
    <p>
      16 febbraio 2004
    </p>
    <p>
      <b>[BT.1.04.1]</b>
    </p>
    <p>
      <b>SOCIETA&#39; REVOCATA DALLA QUOTAZIONE IN DATA 21 APRILE 2004</b>
    </p>
  </body>
</html>

