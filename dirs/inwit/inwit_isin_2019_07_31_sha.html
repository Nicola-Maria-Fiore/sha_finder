<html>
<head>
<title>
      INFRASTRUTTURE WIRELESS ITALIANE SPA - Estratto dei patti parasociali
    </title>
<meta content="stp" name="subjectList"/>
<meta content="768601" name="linkid"/>
<meta content="INFRASTRUTTURE WIRELESS ITALIANE SPA - Estratto dei patti parasociali" name="Description"/>
<meta content="stpatti" name="ss_family"/>
<meta content="ISAGRO SPA" name="societa"/>
<meta content="stpatti" name="ss_table"/>
<meta content="2020-12-07" name="date"/>
<meta content="stpatti" name="tipo"/>
<meta content="N;paladini;1606471332629" name="synchro"/>
<meta content="462758" name="codconsob"/>
</head>
<body>
<p align="left">
<strong>Informazioni essenziali ai sensi dell’articolo 122 del D. Lgs. 24 febbraio 1998 n. 58 (il “TUF”) e dell’art. 130 del regolamento di cui alla delibera CONSOB n. 11971/1999 (il “Regolamento Emittenti”) e successive modifiche e integrazioni.</strong>
</p>
<p align="center">
<strong>INWIT - Infrastrutture Wireless Italiane S.p.A.</strong>
</p>
<p>
      Ai sensi dell’articolo 122 del TUF e dell’articolo 130 del Regolamento Emittenti si rende noto quanto segue.
    </p>
<p>
<strong><u>Premessa</u></strong>
</p>
<p>
      In data 26 luglio 2019, TIM S.p.A. (“<strong>TIM</strong>”), Vodafone Europe B.V. (“<strong>VOD EU</strong>”), Vodafone Italia S.p.A. (“<strong>VOD ITA</strong>”) e Infrastrutture Wireless Italiane S.p.A. (“<strong>Inwit</strong>” o la “<strong>Società</strong>”) hanno sottoscritto un accordo quadro
      (l’“<strong>Accordo Quadro</strong>”) volto a disciplinare i termini e le condizioni di una operazione, unitaria e inscindibile, finalizzata al consolidamento della proprietà delle infrastrutture passive di rete di VOD ITA in Inwit. Si precisa che il capitale sociale di VOD ITA è interamente detenuto da VOD EU.<br/>
<br/>
      In particolare, l’Accordo Quadro prevede: <em>(i)</em> l’acquisto da parte di Inwit da VOD EU del 43,4% del capitale sociale di Vodafone Tower (società che sarà costituita da VOD EU e che a seguito di una scissione parziale di VOD ITA sarà beneficiaria del ramo “<em>tower</em>” di VOD ITA); <em>(ii)</em> la fusione per incorporazione di Vodafone Tower
      in Inwit (la “<strong>Fusione</strong>”); <em>(iii)</em> l’adozione di un nuovo statuto di Inwit che sarà efficace a decorrere dalla data di efficacia della Fusione ai sensi e per gli effetti dell’art. 2504-<em>bis</em>, comma 2, del codice civile (la “<strong>Data di Efficacia</strong>”); nonché <em>(iv)</em> la sottoscrizione di un patto
      parasociale tra TIM e VOD EU (il “<strong>Patto</strong>” o “<strong>Patto Parasociale</strong>”) e di taluni accordi di natura commerciale tra Inwit e, rispettivamente, TIM e VOD ITA, che diverranno efficaci a decorrere dalla Data di Efficacia della Fusione (l’“<strong>Operazione</strong>”).<br/>
<br/>
      All’esito dell’Operazione, il capitale sociale, autorizzato, emesso e versato, di Inwit sarà composto da n. 960.200.000 azioni prive dell’indicazione del valore nominale espresso. In particolare, TIM e VOD EU verranno a detenere, rispettivamente, n. 360.200.000 azioni, corrispondenti, per ciascuna, al 37,513% del capitale sociale di Inwit, e le restanti n. 239.800.000
      azioni, corrispondenti al 24,974% del capitale sociale di Inwit, saranno detenute dal mercato e costituiranno il flottante.<br/>
<br/>
      L’Accordo Quadro contiene, tra l’altro, alcune previsioni, funzionali all’esecuzione dell’Operazione, aventi a oggetto le azioni di Inwit detenute da TIM, rilevanti <em>ex</em> art. 122, commi 1 e 5, lett. b) del TUF.<br/>
<br/>
      Inoltre, come anticipato, l’Accordo Quadro prevede che alla data di sottoscrizione dell’atto di Fusione TIM e VOD EU sottoscrivano il Patto Parasociale, nella forma già sostanzialmente concordata dalle parti e allegata all’Accordo Quadro, avente a oggetto le azioni di Inwit detenute da TIM e VOD EU <em>post</em>-Fusione, che contiene disposizioni rilevanti <em>ex</em>
      art. 122, commi 1 e 5, lett. a), b) e d) del TUF, di cui viene data contestualmente pubblicità ai sensi dell’art. 122 TUF nella presente comunicazione.<br/>
<br/>
<strong><u>1. Accordo Quadro</u></strong><br/>
<br/>
<strong>A) SOCIETA’ I CUI STRUMENTI FINANZIARI SONO OGGETTO DELL’ACCORDO QUADRO</strong><br/>
<br/>
      Infrastrutture Wireless Italiane S.p.A. con sede in Milano, Via Gaetano Negri 1, iscritta al Registro delle Imprese di Milano, Monza Brianza e Lodi al n. 08936640963, capitale sociale pari a Euro 600.000.000, le cui azioni sono quotate presso il Mercato Telematico Azionario organizzato e gestito da Borsa Italiana S.p.A.<br/>
<br/>
<strong>B) AZIONI COMPLESSIVAMENTE CONFERITE ALL’ACCORDO QUADRO</strong><br/>
<br/>
      Le azioni della Società oggetto delle pattuizioni parasociali contenute nell’Accordo Quadro sono tutte le n. 360.200.000 azioni detenute da TIM alla data di sottoscrizione dell’Accordo Quadro, che rappresentano circa il 60,033% del capitale sociale ordinario e votante di Inwit.<br/>
<br/>
      Alla data della presente comunicazione, VOD EU non detiene azioni della Società (né ne detiene VOD ITA); pertanto, le azioni detenute da TIM rappresentano il 100% delle azioni conferite alle pattuizioni rilevanti dell’Accordo Quadro.<br/>
<br/>
      A mero fine di chiarezza, si segnala che l’Operazione è subordinata alla condizione che l’assemblea straordinaria dei soci di Inwit chiamata a deliberare in merito al progetto di Fusione approvi l’operazione con le maggioranze di cui all’art. 49, comma 1, lett. g) del Regolamento Emittenti, e, quindi, senza il voto contrario della maggioranza dei soci presenti
      in assemblea, diversi dal socio che acquista la partecipazione superiore alla soglia rilevante e dal socio o dai soci che detengono, anche di concerto tra loro, la partecipazione di maggioranza anche relativa purché superiore al 10 per cento (c.d. <em>whitewash</em>).<br/>
<br/>
      Si precisa, pertanto, che alla Data di Efficacia della Fusione e per effetto della Fusione, VOD EU verrà a detenere n. 360.200.000 azioni, corrispondenti al 37,513% del capitale sociale di Inwit, e TIM continuerà a detenere n. 360.200.000 azioni che, per effetto della diluizione conseguente alla efficacia della Fusione, alla Data di Efficacia della Fusione corrisponderanno al
      37,513% del capitale sociale di Inwit. Per effetto della sottoscrizione del Patto parasociale, inoltre, TIM e VOD EU disporranno congiuntamente di una partecipazione superiore alle soglie di cui all’art. 106, comma 1, e 109, comma 1 del TUF; tuttavia, poiché l’Operazione è condizionata alla circostanza che la delibera dell’assemblea straordinaria che
      approverà la Fusione sia adottata con le maggioranze di cui all’art. 49, comma 1, lett. g) del Regolamento Emittenti, non è previsto sorga alcun obbligo di OPA su Inwit in capo a TIM e VOD EU.<br/>
<br/>
<strong>C) SOGGETTI ADERENTI ALL’ACCORDO QUADRO</strong><br/>
<br/>
      Gli aderenti alle pattuizioni contenute nell’Accordo Quadro sono:
    </p>
<ul>
<li>
<strong>TIM S.p.A.</strong>, con sede legale in Via Gaetano Negri 1, Milano, iscritta al Registro delle Imprese di Milano, Monza Brianza e Lodi al n. 00488410010, capitale sociale pari a Euro 11.677.002.855,10, con azioni quotate sul Mercato Telematico Azionario organizzato e gestito da Borsa Italiana S.p.A.;
      </li>
<li>
<strong>Vodafone Europe B.V.</strong>, società di diritto olandese, con sede legale in Rotterdam, Rivium Quadrant 173, 15th Floor, 2909 LC, Capelle aan de IJssel, Olanda, iscritta alla <em>Netherlands Chamber of Commerce</em> al n. 27166573, capitale sociale pari a Euro 8.310.070.735,50;
      </li>
<li>
<strong>Vodafone Italia S.p.A.</strong>, con sede legale in Via Jervis 13, Ivrea (Torino), iscritta al Registro delle Imprese di Torino al n. 93026890017, capitale sociale pari a Euro 2.305.099.887,30;
      </li>
<li>
<strong>Infrastrutture Wireless Italiane S.p.A.</strong>, con sede legale in Via Gaetano Negri 1, Milano, iscritta al Registro delle Imprese di Milano, Monza Brianza e Lodi al n. 08936640963, capitale sociale pari a Euro 600.000.000, con azioni quotate sul Mercato Telematico Azionario organizzato e gestito da Borsa Italiana S.p.A..
      </li>
</ul>
<p>
<strong>D) CONTROLLO</strong><br/>
<br/>
      Alla data della presente comunicazione, TIM esercita il controllo di diritto su Inwit ai sensi e per gli effetti degli artt. 2359, comma 1, n. 1, del codice civile e 93 del TUF.<br/>
<br/>
      Alla Data di Efficacia della Fusione, TIM e VOD EU verranno a detenere una partecipazione paritetica nel capitale sociale di Inwit, corrispondente al 37,513% ciascuna, e controlleranno congiuntamente Inwit attraverso il Patto Parasociale (su cui si v. <em>infra</em>).<br/>
<br/>
<strong>E) CONTENUTO DELLE PATTUIZIONI</strong><br/>
<br/>
<em><u>Gestione di Inwit nel periodo interinale</u></em><br/>
<br/>
      L’Accordo Quadro prevede una clausola relativa alla gestione del periodo (il “<strong>Periodo Interinale</strong>”) intercorrente tra la data di sottoscrizione dell’Accordo Quadro e la Data di Efficacia.<br/>
      In particolare, durante il Periodo Interinale, Inwit dovrà essere gestita secondo i criteri di ordinaria e prudente amministrazione e dovrà astenersi dal compimento delle seguenti attività:
    </p>
<ol type="i">
<li>
        qualsiasi modifica all’atto costitutivo o dello statuto;
      </li>
<li>
        deliberazioni dell’assemblea in merito allo scioglimento e/o alla liquidazione;
      </li>
<li>
        operazioni straordinarie o aumento o riduzione del capitale sociale o altre operazioni o atti di disposizione sul capitale,
      </li>
<li>
        distribuzione di riserve, utili e/o dividendi ad eccezione del dividendo da pagare nel 2020 a seguito dell’approvazione del bilancio al 31 dicembre 2019 (ove la Fusione non sia ancora divenuta efficace e, in ogni caso, in linea con il dividendo pagato da Inwit a seguito dell’approvazione del bilancio al 31 dicembre 2018) e della distribuzione del dividendo straordinario che
        sarà sottoposto all’approvazione dell’assemblea dei soci di Inwit nel contesto dell’approvazione della Fusione e che verrà distribuito a tutti gli azionisti di Inwit successivamente al perfezionamento della Fusione (la “<strong>Distribuzione Straordinaria</strong>”);
      </li>
<li>
        modifica dei principi contabili applicati;
      </li>
<li>
        sottoscrizione di accordi o implementazione di operazioni che possano costituire una violazione degli accordi commerciali attualmente esistenti tra Inwit e TIM ovvero siano in grado di pregiudicare in maniera significativa gli accordi commerciali che saranno efficaci, a seguito dell’efficacia della Fusione, tra Inwit e TIM e tra Inwit e VOD ITA;
      </li>
<li>
        sottoscrizione di contratti, modifica di contratti già in essere, ovvero assunzione di impegni od obbligazioni che siano in grado di determinare una spesa superiore a determinate soglie;
      </li>
<li>
        acquisizione, cessione o compimento di qualunque atto di disposizione di azioni, di interessenze, di azienda o di rami di azienda;
      </li>
<li>
        compimento di qualunque atto di disposizione di <em>asset</em> al di sopra di determinate soglie;
      </li>
<li>
        sottoscrizione di contratti di finanziamento;
      </li>
<li>
        assunzione di nuovi dirigenti; e
      </li>
<li>
        assunzione di impegni ad effettuare le operazioni sopra indicate.
      </li>
</ol>
<p>
<em><u>Standstill</u></em><em><u></u></em><br/>
<br/>
      TIM, VOD EU e VOD ITA si sono impegnate a non acquistare o altrimenti trasferire, a decorrere dalla data di sottoscrizione dell’Accordo Quadro e fino alla Data di Efficacia, azioni (o altri strumenti finanziari) emesse da Inwit, e a non porre in essere altre operazioni concernenti le azioni e/o il capitale sociale di Inwit in conflitto, incompatibili o comunque idonee a pregiudicare
      l’Operazione.<br/>
<br/>
<em><u>Nomina del Consiglio di Amministrazione di Inwit alla Data di Efficacia</u></em><br/>
<br/>
      Nello stesso contesto della sottoscrizione dell’Accordo Quadro, e in virtù di quanto ivi previsto, l’intero Consiglio di Amministrazione di Inwit ha rassegnato le proprie dimissioni dalla carica con effetto a decorrere dalla data di perfezionamento della Fusione.<br/>
<br/>
      Ai sensi dell’Accordo Quadro, TIM si è impegnata a presentare una lista contenente n. 12 candidati alla carica di amministratori di Inwit (la “<strong>Lista CdA</strong>”), di cui:<br/>
<br/>
      - n. 6 candidati designati da TIM, di cui uno indipendente ai sensi dell’art. 148, comma 3, del TUF (come richiamato dall’art. 147-<em>ter</em>, comma 4 del TUF) e del Codice di Autodisciplina di Borsa Italiana S.p.A.; e<br/>
<br/>
      - n. 6 candidati designati da VOD EU, di cui uno indipendente ai sensi dell’art. 148, comma 3, del TUF (come richiamato dall’art. 147-<em>ter</em>, comma 4 del TUF) e del Codice di Autodisciplina di Borsa Italiana S.p.A..<br/>
<br/>
      La Lista CdA dovrà elencare i candidati nel modo seguente: <em>(x)</em> il primo candidato elencato nella Lista CdA dovrà essere quello designato da TIM, seguito dal primo candidato designato da VOD EU e così fino al sesto candidato designato da TIM, seguito dal sesto candidato designato da VOD EU, e <em>(y)</em> i candidati designati rispettivamente da TIM e VOD EU in
      possesso dei requisiti di indipendenza sopra richiamati dovranno essere inseriti all’undicesimo e al dodicesimo posto della Lista CdA.<br/>
<br/>
      VOD EU si è pertanto impegnata a comunicare a TIM, entro e non oltre i 40 giorni precedenti la data dell’assemblea di Inwit chiamata a deliberare in merito alla Fusione, i nominativi dei 6 candidati da inserire nella Lista CdA.<br/>
<br/>
<em><u>Consiglio di Amministrazione e Assemblea di Fusione</u></em><br/>
<br/>
      Entro il 20 settembre 2019, il Consiglio di Amministrazione di Inwit dovrà approvare il progetto di Fusione e la relativa documentazione di Fusione nonché il nuovo statuto sociale di Inwit (il cui testo è stato allegato all’Accordo Quadro) che sarà adottato dalla medesima a seguito del perfezionamento della Fusione e convocare l’assemblea straordinaria di
      Inwit che sarà chiamata a deliberare in merito a (x) l’approvazione del progetto di Fusione, redatto in conformità ai termini e alle condizioni contenuti nell’Accordo Quadro, (y) l’approvazione del nuovo statuto, condizionato alla Fusione ed efficace a decorrere dalla Data di Efficacia, e (z) la nomina del nuovo Consiglio di Amministrazione in ossequio al
      meccanismo sopra illustrato, condizionata alla Fusione ed efficace a decorrere dalla Data di Efficacia.<br/>
<br/>
<em><u>Impegno di voto</u></em><br/>
<br/>
      TIM si è impegnata a votare, nel contesto della suddetta assemblea straordinaria di Fusione, in favore della delibera di approvazione del progetto di Fusione, dello statuto sociale e della Distribuzione Straordinaria proposta dal Consiglio di Amministrazione di Inwit, nonché, laddove la Fusione venisse approvata con il meccanismo del <em>whitewash</em>, a votare in favore della
      Lista CdA per la nomina del nuovo Consiglio di Amministrazione di Inwit, condizionata alla fusione ed efficace a decorrere dalla Data di Efficacia.<br/>
<br/>
      Inoltre, TIM, nella sua qualità di azionista di controllo di Inwit, si è impegnata ad esercitare, nel corso del Periodo Interinale, i propri diritti di voto nelle assemblee di Inwit previste nell’Accordo Quadro coerentemente con l’esecuzione dell’Accordo Quadro e con il completamento dell’Operazione.<br/>
<br/>
<em><u>Direzione e coordinamento</u></em><br/>
<br/>
      Subordinatamente all’efficacia della Fusione, TIM, VOD EU e Inwit si sono impegnate a fare in modo che si tenga una riunione del Consiglio di Amministrazione di Inwit nel contesto della quale gli amministratori prendano atto che l’attività di direzione e coordinamento esercitata da TIM su Inwit dovrà considerarsi cessata e approvino di procedere con tutte le
      formalità all’uopo necessarie.<br/>
<br/>
<em><u>Adozione di un nuovo piano industriale di Inwit</u></em><br/>
<br/>
      Subordinatamente all’efficacia della Fusione, il Consiglio di Amministrazione di Inwit dovrà essere convocato al fine di discutere e approvare l’adozione di un nuovo piano industriale di Inwit che tenga conto dei nuovi accordi commerciali di cui sarà parte Inwit.<br/>
<br/>
<strong>F) SOTTOSCRIZIONE E DURATA DELL’ACCORDO QUADRO</strong><br/>
<br/>
      L’Accordo Quadro è stato sottoscritto in data 26 luglio 2019.<br/>
<br/>
      L’Accordo Quadro è efficace a decorrere dalla data della sua sottoscrizione e non prevede un termine di durata. Le pattuizioni parasociali contenute nell’Accordo Quadro e oggetto della presente comunicazione cesseranno, in ogni caso, la propria efficacia alla Data di Efficacia della Fusione.<br/>
<br/>
      L’Accordo Quadro e le obbligazioni da esso derivanti non possono essere cedute a terzi dagli aderenti senza il preventivo consenso scritto degli altri aderenti. La cessione effettuata in violazione a quanto precede sarà considerata invalida e priva di efficacia.<br/>
<br/>
<strong><u>2. Patto Parasociale</u></strong><br/>
<br/>
<strong>A) SOCIETÀ I CUI STRUMENTI FINANZIARI SONO OGGETTO DEL PATTO</strong><br/>
<br/>
      Infrastrutture Wireless Italiane <strong></strong>S.p.A. con sede in Milano, Via Gaetano Negri 1, iscritta al Registro delle Imprese di Milano, Monza Brianza e Lodi al n. 08936640963, capitale sociale pari a Euro 600.000.000, le cui azioni sono quotate presso il Mercato Telematico Azionario organizzato e gestito da Borsa Italiana S.p.A.<br/>
<br/>
<strong>B) AZIONI COMPLESSIVAMENTE CONFERITE AL PATTO</strong><br/>
<br/>
      Alla Data di Efficacia della Fusione (data in cui entrerà in vigore il Patto Parasociale, che sarà sottoscritto contestualmente alla stipula dell’atto di fusione), il numero dei diritti di voto riferibili alle azioni che saranno complessivamente conferite nel patto è di n. 720.400.000 azioni, corrispondenti complessivamente al 75,026% del capitale sociale della
      Società. La seguente tabella indica per ciascun soggetto che aderirà al Patto Parasociale il numero delle azioni oggetto dell’accordo e le rispettive quote di partecipazione rispetto al capitale sociale della Società e rispetto al capitale conferito nel patto alla Data di Efficacia della Fusione:
    </p>
<div align="center">
<table border="1" cellpadding="0" cellspacing="0" width="90%">
<tbody>
<tr>
<td valign="top" width="208">
<strong>Aderenti al patto</strong>
</td>
<td valign="top" width="213">
<p align="center">
<strong>n. azioni oggetto del patto</strong>
</p>
</td>
<td valign="top" width="202">
<p align="center">
<strong>% partecipazione sul capitale sociale</strong>
</p>
</td>
<td valign="top" width="198">
<p align="center">
<strong>% sul capitale oggetto dell’accordo</strong>
</p>
</td>
</tr>
<tr>
<td valign="top" width="208">
<p>
                TIM
              </p>
</td>
<td valign="top" width="213">
<p align="right">
                360.200.000
              </p>
</td>
<td valign="top" width="202">
<p align="right">
                37,513%
              </p>
</td>
<td valign="top" width="198">
<p align="right">
                50%
              </p>
</td>
</tr>
<tr>
<td valign="top" width="208">
<p>
                VOD EU
              </p>
</td>
<td valign="top" width="213">
<p align="right">
                360.200.000
              </p>
</td>
<td valign="top" width="202">
<p align="right">
                37,513%
              </p>
</td>
<td valign="top" width="198">
<p align="right">
                50%
              </p>
</td>
</tr>
<tr>
<td valign="top" width="208">
<p>
<strong>TOTALE</strong>
</p>
</td>
<td valign="top" width="213">
<p align="right">
<strong>720.400.000</strong>
</p>
</td>
<td valign="top" width="202">
<p align="right">
<strong>75,026%</strong>
</p>
</td>
<td valign="top" width="198">
<p align="right">
<strong>100%</strong>
</p>
</td>
</tr>
</tbody>
</table>
</div>
<p>
      Si precisa che, alla data della presente comunicazione, VOD EU non detiene azioni della Società (né azioni della medesima sono detenute da VOD ITA).<br/>
<br/>
      Si ricorda che l’Operazione è subordinata<em>, inter alia</em>, alla condizione che l’assemblea straordinaria dei soci di Inwit chiamata a deliberare in merito al progetto di Fusione approvi l’operazione con le maggioranze di cui all’art. 49, comma 1, lett. g) del Regolamento Emittenti, e, quindi, senza il voto contrario della maggioranza dei soci presenti in
      assemblea, diversi dal socio che acquista la partecipazione superiore alla soglia rilevante e dal socio o dai soci che detengono, anche di concerto tra loro, la partecipazione di maggioranza anche relativa purché superiore al 10 per cento (c.d. <em>whitewash</em>).<br/>
<br/>
      Si precisa infine che il Patto Parasociale si applicherà automaticamente anche alle ulteriori azioni o Strumenti Finanziari (come <em>infra</em> definiti) relativi a Inwit che TIM e/o VOD EU potranno detenere a qualsiasi titolo o per qualsiasi ragione.<br/>
<br/>
<strong>C) SOGGETTI ADERENTI AL PATTO</strong><br/>
<br/>
      Gli aderenti al Patto saranno:
    </p>
<ul>
<li>
<strong>TIM S.p.A.</strong>, con sede legale in Via Gaetano Negri 1, Milano, iscritta al Registro delle Imprese di Milano, Monza Brianza, Lodi al n. 00488410010, capitale sociale pari a Euro 11.677.002.855,10, con azioni quotate sul Mercato Telematico Azionario;
      </li>
<li>
<strong>Vodafone Europe B.V.</strong>, società di diritto olandese, con sede legale in Rotterdam, Rivium Quadrant 173, 15th Floor, 2909 LC, Capelle aan de IJssel, Olanda, iscritta alla <em>Netherlands Chamber of Commerce</em> al n. 27166573, capitale sociale pari a Euro 8.310.070.735,50;
      </li>
</ul>
<p>
<strong>D) CONTROLLO</strong><br/>
<br/>
      Alla data della presente comunicazione, TIM esercita il controllo di diritto su Inwit ai sensi e per gli effetti degli artt. 2359, comma 1, n. 1, del codice civile e 93 del TUF.<br/>
      Alla Data di Efficacia della Fusione, TIM e VOD EU verranno a detenere una partecipazione paritetica nel capitale sociale di Inwit, corrispondente al 37,513% ciascuna, e controlleranno congiuntamente Inwit attraverso il Patto Parasociale.<br/>
<br/>
<strong>E) CONTENUTO DELLE PATTUIZIONI</strong><br/>
<br/>
<strong><em>Consiglio di Amministrazione</em></strong><br/>
<br/>
<em><u>Nomina del Consiglio di Amministrazione</u></em><br/>
<br/>
      TIM e VOD EU si impegneranno a fare in modo che il Consiglio di Amministrazione di Inwit, per l’intera durata del Patto Parasociale, sia composto dal numero di membri previsto dallo Statuto e nominato secondo le disposizioni dello Statuto, con un pari numero di amministratori designati da TIM e di amministratori designati da VOD EU.<br/>
<br/>
      Per ogni assemblea di Inwit convocata per deliberare sulla nomina di un nuovo consiglio di amministrazione, TIM e VOD EU dovranno presentare congiuntamente (e votare a favore della stessa) una lista comune di candidati, metà dei quali designati da VOD EU e contenente almeno un candidato in possesso dei requisiti di indipendenza di cui all'art. 148, comma 3, e all'art. 147-ter,
      comma 4, TUF, e del Codice di Autodisciplina di Borsa Italiana S.p.A., e la restante metà designati da TIM e contenente almeno un candidato in possesso dei requisiti di indipendenza di cui all'art. 148, comma 3, e all'art. 147-ter, comma 4, TUF, e del Codice di Autodisciplina di Borsa Italiana S.p.A.; i candidati così designati saranno elencati nella lista in ordine
      progressivo e in modo alternato.<br/>
<br/>
      Le parti prenderanno atto e concorderanno che alla Data di Efficacia della Fusione il Consiglio di Amministrazione sarà composto da 13 membri (assumendo che, in occasione dell’assemblea di Inwit chiamata a deliberare sulla Fusione e sulla nomina del nuovo Consiglio di Amministrazione, saranno state presentate e votate altre liste oltre alla Lista CdA), nominati fino alla data che
      sarà prevista nel Progetto di Fusione. Poiché la data di scadenza naturale del Consiglio di Amministrazione che entrerà in carica alla Data di Efficacia della Fusione potrebbe essere successiva al terzo mese precedente la scadenza del Patto Parasociale, TIM e VOD EU hanno previsto di includere nello stesso l’impegno a fare sì che il Consiglio di Amministrazione di
      Inwit cessi dalla carica entro il terzo mese precedente la predetta scadenza del Patto Parasociale, così che un nuovo Consiglio di Amministrazione possa essere nominato ai sensi delle previsioni del Patto Parasociale sopra illustrate.<br/>
<br/>
      TIM e VOD EU hanno preso atto e concordato che l’Amministratore Delegato di Inwit rimarrà in carica quale Amministratore Delegato fino alla prima tra le seguenti date: (a) la scadenza del mandato del Consiglio di Amministrazione; e (b) la revoca dalla carica decisa di comune accordo da TIM e VOD EU. TIM e VOD EU hanno inoltre preso atto e concordato che nel corso della prima
      riunione del Consiglio di Amministrazione successiva alla Data di Efficacia della Fusione saranno conferiti all’Amministratore Delegato i necessari poteri.<br/>
<br/>
<em><u>Nomina dell’Amministratore Delegato e del Presidente del Consiglio di Amministrazione successivamente alla Data di Efficacia della Fusione</u></em><br/>
<br/>
      Nel caso in cui l’Amministratore Delegato nominato alla Data di Efficacia della Fusione (o qualsiasi Amministratore Delegato successivamente nominato) cessi, per qualsiasi ragione, dalla sua carica prima della scadenza del Consiglio di Amministrazione nominato alla Data di Efficacia della Fusione, TIM e VOD EU si sono impegnate a (i) discutere in buona fede la nomina del nuovo
      Amministratore Delegato di Inwit, e (ii) valutare se nominare nuovamente l’Amministratore Delegato cessato dalla carica. In assenza di accordo, il nuovo Amministratore Delegato di Inwit sarà selezionato tra i consiglieri designati da TIM purché si tratti di un soggetto diverso da quello da sostituire.<br/>
<br/>
      Nel caso in cui il Presidente del Consiglio di Amministrazione nominato alla Data di Efficacia della Fusione (o qualsiasi Presidente successivamente nominato) cessi, per qualsiasi ragione, dalla sua carica prima della scadenza del Consiglio di Amministrazione nominato alla Data di Efficacia della Fusione, TIM e VOD EU si sono impegnate a (i) discutere in buona fede la nomina del nuovo
      Presidente del Consiglio di Amministrazione di Inwit, e (ii) valutare se nominare nuovamente il Presidente del Consiglio di Amministrazione cessato dalla carica. In assenza di accordo, il nuovo Presidente del Consiglio di Amministrazione di Inwit sarà selezionato tra i consiglieri designati da VOD EU purché si tratti di un soggetto diverso da quello da sostituire.<br/>
<br/>
      Nel caso in cui uno degli amministratori designati dalle parti cessi, per qualsiasi ragione, dalla sua carica prima della scadenza del Consiglio di Amministrazione nominato alla Data di Efficacia della Fusione, TIM e VOD EU si sono impegnate a provvedere tempestivamente alla sua sostituzione. L’azionista aderente al Patto Parasociale che aveva originariamente indicato
      l’amministratore cessato dalla carica dovrà tempestivamente comunicare un candidato che sarà nominato dal Consiglio di Amministrazione di Inwit o nominato o confermato dall'Assemblea degli azionisti di Inwit. TIM e VOD EU si sono impegnate a tenere tutti i comportamenti necessari per consentire una tempestiva nomina del candidato da parte del Consiglio di Amministrazione
      di Inwit e a fare in modo che gli siano attribuiti gli stessi ruoli (ed eventuali poteri) precedentemente conferiti all’amministratore cessato dalla carica e così sostituito. TIM e VOD EU hanno convenuto e preso atto che nel periodo compreso tra la data di cessazione dalla carica e la nomina del nuovo amministratore non si terrà alcuna riunione del Consiglio di
      Amministrazione, se non quelle necessarie e urgenti per conformarsi alla legge o agli accordi di cui Inwit è parte, fermo restando che in nessun caso prima di tale sostituzione il Consiglio di Amministrazione discuterà o approverà una decisione sulle materie oggetto di maggioranze qualificate quali previste nel nuovo statuto di Inwit efficace a decorrere dalla Data di
      Efficacia della Fusione.<br/>
<br/>
      Alla scadenza del Consiglio di Amministrazione in carica a decorrere dalla Data di Efficacia della Fusione, TIM e VOD EU si sono impegnate a nominare un nuovo Consiglio di Amministrazione di Inwit secondo le modalità descritte in precedenza, composto da almeno 10 amministratori (e fino a 13 amministratori ove siano presentate e votate liste di minoranza) con mandato fino alla data che
      sarà stabilita da TIM e VOD EU nella versione definitiva del Patto Parasociale tenendo conto della durata del Consiglio di Amministrazione nominato alla Data di Efficacia della Fusione.<br/>
<br/>
      In seguito alla nomina del nuovo Consiglio di Amministrazione, TIM e VOD EU dovranno discutere in buona fede la nomina del nuovo Amministratore Delegato e del nuovo Presidente del Consiglio di Amministrazione di Inwit e valutare se nominare nuovamente il precedente Amministratore Delegato e il precedente Presidente del Consiglio di Amministrazione; in assenza di accordo, il nuovo
      Amministratore Delegato sarà selezionato tra i consiglieri designati da VOD EU e il nuovo Presidente sarà selezionato tra gli amministratori designati da TIM.<br/>
      Le disposizioni previste dal Patto Parasociale in materia di sostituzione dell’Amministratore Delegato e del Presidente del Consiglio di Amministrazione saranno applicabili anche in seguito alla nomina del nuovo Consiglio di Amministrazione; in caso di mancato accordo tra TIM e VOD EU, il nuovo Amministratore Delegato sarà selezionato tra gli amministratori designati da VOD EU e
      il nuovo Presidente sarà selezionato tra gli amministratori designati da TIM.<br/>
<br/>
      TIM e VOD EU si sono impegnate a fare in modo che, per tutta la durata del Patto: (i) l'Amministratore Delegato e il Presidente del Consiglio di Amministrazione non siano designati dallo stesso azionista (salvo che ciò sia concordato per iscritto tra le parti) e (ii) il Presidente del Consiglio di Amministrazione non sia nominato dall'assemblea degli azionisti di Inwit.<br/>
      Ai sensi del Patto Parasociale è prevista la facoltà per TIM e VOD EU ("<strong>Azionista Richiedente</strong>") di richiedere la revoca di uno o più degli amministratori designati da tale Azionista Richiedente. In caso di richiesta, l'altro azionista aderente al Patto Parasociale dovrà porre in essere tutti i comportamenti necessari per far sì che
      tale amministratore designato dall'Azionista Richiedente sia rimosso il più rapidamente possibile dopo il ricevimento della suddetta richiesta scritta e consentire che lo stesso sia sostituito da un nuovo amministratore designato dall'Azionista Richiedente, ai sensi delle disposizioni applicabili del nuovo Statuto di Inwit.<br/>
<br/>
<strong><em>Collegio sindacale</em></strong><br/>
<br/>
      Nel caso in cui l’assemblea degli azionisti di Inwit dovesse essere convocata per nominare un nuovo collegio sindacale, TIM e VOD EU si sono impegnate a: (i) presentare congiuntamente una lista comune di tre candidati, uno designato da VOD EU, uno designato da TIM e il terzo (destinato ad essere nominato in qualità di sindaco supplente), designato congiuntamente da TIM e VOD EU;
      (ii) votare a favore della lista congiuntamente presentata.<br/>
<br/>
<strong><em>Principali dirigenti di Inwit</em></strong><br/>
<br/>
      Nell’ambito del Patto Parasociale TIM e VOD EU hanno concordato alcuni aspetti concernenti la struttura organizzativa di Inwit. In particolare le parti hanno:
    </p>
<p>
      (a) concordato di prendere atto dell’organigramma di Inwit alla Data di Efficacia della Fusione, che includerà anche il <em>Chief</em> <em>Financial Officer</em> designato da VOD EU (i “<strong>Key</strong> <strong>Manager</strong>”);
    </p>
<p>
      (b) convenuto che, successivamente alla Data di Efficacia della Fusione, i Key Manager di Inwit in carica alla Data di Efficacia della Fusione manterranno il loro ruolo nella società risultante dalla Fusione e, qualora uno di essi, per qualsiasi ragione, interrompa il rapporto di lavoro con la società risultante dalla Fusione, la sostituzione dello stesso avverrà in linea con
      le migliori prassi applicabili alle società quotate e, a seconda dei casi, ricorrendo a società specializzate di ricerca del personale, fermo restando che qualsiasi decisione riguardante il licenziamento di un Key Manager (diverso dal <em>Chief</em> <em>Financial Officer</em>) o l'assunzione di un nuovo soggetto per ricoprire il posto vacante di un Key Manager (diverso dal
      <em>Chief</em> <em>Financial Officer</em>) sarà assunta dopo che l’Amministratore Delegato si sia precedentemente consultato con il Presidente del Consiglio di Amministrazione;
    </p>
<p>
      (c) convenuto che, successivamente alla Data di Efficacia della Fusione e fino alla scadenza del Consiglio di Amministrazione in carica a decorrere dalla Data di Efficacia della Fusione, il <em>Chief</em> <em>Financial Officer</em> di Inwit sarà designato da VOD EU; qualora il <em>Chief</em> <em>Financial Officer</em>, per qualsiasi motivo, dovesse essere licenziato o dovesse
      interrompere il rapporto di lavoro con Inwit prima della summenzionata scadenza, TIM e VOD EU discuteranno in buona fede la designazione del nuovo <em>Chief</em> <em>Financial Officer</em> in linea con la migliore prassi per le società quotate e, in caso di mancato accordo tra TIM e VOD EU, il nuovo <em>Chief</em> <em>Financial Officer</em> sarà designato da VOD EU, a condizione
      che si tratti di un soggetto diverso dal <em>Chief</em> <em>Financial Officer</em> da sostituire;
    </p>
<p>
      (d) concordato che, alla scadenza del Consiglio di Amministrazione in carica a decorrere dalla Data di Efficacia della Fusione, qualora il <em>Chief</em> <em>Financial Officer</em>, per qualsiasi motivo, dovesse essere licenziato o dovesse interrompere il rapporto di lavoro con Inwit prima della summenzionata scadenza, TIM e VOD EU discuteranno in buona fede la designazione del nuovo
      <em>Chief</em> <em>Financial Officer</em> in linea con la migliore prassi per le società quotate e, in caso di mancato accordo tra TIM e VOD EU, il nuovo <em>Chief</em> <em>Financial Officer</em> sarà designato da TIM, a condizione che si tratti di un soggetto diverso dal <em>Chief</em> <em>Financial Officer</em> da sostituire.
    </p>
<p>
<strong><em>Direzione e coordinamento</em></strong><br/>
<br/>
      Alla Data di Efficacia della Fusione e per tutta la durata del Patto Parasociale, TIM e VOD EU si sono impegnate a non esercitare - congiuntamente o separatamente - attività di direzione e coordinamento su Inwit.<br/>
<br/>
<strong><em>Preventiva consultazione</em></strong><br/>
<br/>
      TIM e VOD EU si sono impegnate a consultarsi con congruo anticipo in merito all'ordine del giorno di ogni assemblea ordinaria o straordinaria di Inwit che si svolga fino alla data di scadenza del Patto Parasociale. Nell’ambito della preventiva consultazione, TIM e VOD EU si sono impegnate a discutere in buona fede tutti gli argomenti posti all'ordine del giorno, individuando
      eventualmente un approccio comune con riferimento a ciascuno di essi. Tuttavia né VOD EU né TIM saranno vincolate al rispetto di quanto discusso nel corso della consultazione, con la conseguenza che TIM e VOD EU potranno liberamente esercitare i loro diritti di voto in assemblea, fermo restando il rispetto delle altre disposizioni del Patto Parasociale.<br/>
<br/>
<strong><em>Deliberazioni dell'assemblea degli azionisti Inwit - deadlocks</em></strong><br/>
<br/>
      Il Patto Parasociale disciplina anche la procedura che potrà essere seguita nel caso in cui la maggioranza rafforzata richiesta dal nuovo Statuto di Inwit per l’adozione di decisioni su talune materie non dovesse essere raggiunta nel corso di due assemblee consecutive degli azionisti di Inwit (“<strong>Deadlock</strong>”).<br/>
<br/>
      Nel caso in cui si verifichi un Deadlock, ciascuno degli aderenti al Patto Parasociale avrà il diritto di notificare all'altro azionista il verificarsi del Deadlock entro 5 giorni lavorativi dalla seconda assemblea degli azionisti in relazione alla quale il Deadlock si è verificato ("<strong>Avviso Deadlock</strong>"). A seguito della trasmissione di Avviso di
      Deadlock, gli Azionisti affideranno ad un comitato composto da due rispettivi rappresentanti il compito di risolvere il Deadlock.<br/>
<br/>
      Salvo diverso accordo scritto tra le parti, ogni decisione assunta dal comitato non sarà vincolante per TIM e VOD EU, le quali potranno liberamente esercitare i loro diritti di voto in assemblea.<br/>
<br/>
<strong><em>Politica dei dividendi</em></strong><br/>
<br/>
      Previa decisione del Consiglio di Amministrazione di Inwit, che terrà conto, tra l'altro, del piano industriale di Inwit, delle aspettative di crescita e generazione di cassa, delle considerazioni relative al <em>rating</em> e delle opzioni strategiche disponibili, TIM e VOD EU convengono che Inwit avrà l’obiettivo di distribuire un dividendo annuo corrispondente ad
      almeno l'80% dell'utile netto di esercizio (rettificato per le poste una tantum e straordinarie).<br/>
<br/>
      Nell’ambito del Patto Parasociale, TIM e VOD EU prendono atto che la leva finanziaria iniziale di Inwit dovrebbe essere non superiore a 6,0x Debito Netto / EBITDA (subordinata al raggiungimento di un rating di credito accettabile) e che la stessa sarà ridotta nel tempo per ottenere una leva finanziaria a medio termine in linea con la struttura del capitale di altre società
      quotate operanti nel medesimo settore di Inwit (tenendo conto del profilo di generazione di cassa di Inwit). TIM e VOD EU hanno concordato inoltre che Inwit riesaminerà regolarmente la propria leva finanziaria al fine di ottimizzare la struttura del capitale, fatte salve le stesse considerazioni che guidano la politica di distribuzione di Inwit.<br/>
<br/>
<strong><em>Accordo di Lock-up</em></strong><br/>
<br/>
      TIM e VOD EU si sono impegnate, per l’intera durata del Patto Parasociale (“<strong>Periodo di Lock-up</strong>”), a non trasferire, in tutto o in parte, la partecipazione detenuta dalle stesse in Inwit, e ciascun diritto dalla stessa derivante.<br/>
<br/>
      Durante il Periodo di Lock-up, ogni azionista aderente al Patto Parasociale avrà diritto a:
    </p>
<ol type="a">
<li>
        trasferire liberamente le proprie azioni Inwit aderendo alle offerte pubbliche di acquisto e alle offerte pubbliche di scambio promosse da terzi, che consentirebbero a ciascuna tra TIM e VOD EU di recedere dal Patto Parasociale;
      </li>
<li>
        trasferire a terzi Strumenti Finanziari in Inwit, purché sussista il preventivo consenso scritto da parte dell’altro azionista aderente al Patto Parasociale;
      </li>
<li>
        trasferire la proprietà dell'intera partecipazione (e non una parte di essa), inclusi tutti i diritti ad essa connessi, ad un’altra società che sia, direttamente o indirettamente, controllata da, controllante la, o sottoposta a comune controllo con, la società cedente (“<strong>Società Affiliata</strong>”), a condizione che: (i) il cessionario
        aderisca anticipatamente e per iscritto al Patto Parasociale e assuma i diritti e gli obblighi ivi previsti per l'azionista cedente, fermo restando che l’azionista cedente sarà responsabile in solido con il cessionario autorizzato dell'adempimento di tutti gli obblighi derivanti dal Patto Parasociale; (ii) sia espressamente previsto l’obbligo di ritrasferire la
        partecipazione all’azionista cedente qualora il cessionario perda la qualifica di Società Affiliata. Qualora richiesto dall’altro azionista aderente al Patto Parasociale, l'azionista cedente dovrà fornire, a proprie spese, tutte le informazioni e le prove ragionevolmente necessarie al fine di valutare se il trasferimento è stato effettuato in conformità
        a tali disposizioni.
      </li>
</ol>
<p>
      Ai sensi del Patto per “<strong>Strumenti Finanziari</strong>” si intende: (a) ogni azione (incluse azioni di diverse classi o azioni dotate di particolari diritti di voto ai sensi dell’articolo 2351 del Codice Civile), qualsiasi strumento di capitale, equity, o strumento finanziario (sia emesso ai sensi dell’articolo 2346, comma 6 del Codice Civile, o ai sensi
      dell’articolo 2349, comma 2, del Codice Civile etc.), <em>warrant</em>, diritto di opzione, diritto di sottoscrizione o altri strumenti finanziari che incorporino il diritto (anche futuro e condizionato) di sottoscrivere, acquisire, vendere, qualsiasi azione o uno qualsiasi dei predetti strumenti finanziari, anche se non esercitabile, e che abbia l’effetto di attribuire il
      diritto di concorrere alla designazione dei componenti dell’organo amministrativo; (b) qualsiasi obbligazione, debito o altri titoli convertibili o scambiabili con le azioni o altri interessi di cui al precedente punto (i) emessi, convertibili o non convertibili o scambiabili ai sensi di quanto sopra, in ogni caso emessi di volta in volta da tale soggetto o qualsiasi altro diritto
      (contrattuale o statutario) in uno qualsiasi dei predetti.<br/>
<br/>
<strong><em>Standstill</em></strong><br/>
<br/>
      Per l’intera durata del Patto Parasociale, TIM e VOD EU si sono impegnate a (e TIM farà in modo che le sue controllate rispettino i medesimi impegni a, e VOD EU farà in modo che le sue controllate o controllanti – con l'esclusione delle entità controllanti Vodafone Group Plc. – e VOD ITA rispettino i medesimi impegni a):
    </p>
<p>
      (i) non acquistare o impegnarsi ad acquistare a qualsiasi titolo, senza il preventivo consenso scritto dell’altro azionista aderente al Patto Parasociale, azioni di Inwit;
    </p>
<p>
      (ii) non discutere o negoziare con terzi l'acquisto di azioni di Inwit, senza il preventivo consenso scritto dell’altro azionista aderente al patto Parasociale; e
    </p>
<p>
      (iii) astenersi da qualsiasi atto o comportamento che comporti l'obbligo di effettuare un'offerta pubblica di acquisto obbligatoria sulle azioni di Inwit. Resta inteso che sia VOD EU sia TIM avranno diritto di sottoscrivere la propria quota dei diritti di opzione - con l'esclusione dell’eventuale inoptato - di qualsiasi aumento di capitale in opzione di Inwit che dovesse
      essere approvato, nella misura in cui tale sottoscrizione non comporti l'obbligo di effettuare un'offerta pubblica di acquisto obbligatoria sulle azioni Inwit.
    </p>
<p>
<strong><em>Limitazioni agli investimenti in altre società operanti nel medesimo settore di Inwit</em></strong><br/>
<br/>
      Per tutta la durata del Patto Parasociale (fino a quando Inwit rimarrà soggetta a controllo congiunto di TIM e VOD EU), TIM e VOD EU si sono impegnate a (e TIM farà in modo che le sue controllate rispettino i medesimi impegni a, e VOD EU farà in modo che le sue controllate o controllanti – con l’esclusione delle entità controllanti Vodafone Group Plc. –
      e VOD ITA rispettino i medesimi impegni a) non acquistare Strumenti Finanziari in altre Tower Company (da intendersi come le società che svolgono le seguenti attività: l'esercizio, la conduzione e/o la gestione di infrastrutture passive, generalmente costituite da strutture civili, quali torri, piloni e pali, e sistemi tecnologici, destinate ad ospitare le apparecchiature
      ricetrasmittenti di proprietà di operatori mobili e/o apparecchiature per la radiodiffusione, le telecomunicazioni, la trasmissione di segnali televisivi e/o radiofonici (“<strong>Attività di una Tower Company</strong>”)) e/o acquistare aziende attive nell’Attività di una Tower Company e/o, direttamente o indirettamente, a svolgere l’Attività di
      una Tower Company (fatta eccezione per quelle infrastrutture passive (quali torri, piloni, aste) già di proprietà alla data di esecuzione dell'Accordo Quadro e fermo restando che qualsiasi Attività di una Tower Company consentita a VOD ITA ai sensi degli accordi commerciali conclusi con Inwit e a TIM ai sensi degli analoghi accordi commerciali conclusi con Inwit non
      sarà considerata una violazione dell’impegno assunto tra TIM e VOD EU ai sensi del Patto Parasociale), in ogni caso operante in Italia, fermo restando che:
    </p>
<p>
      (a) saranno considerati consentiti gli investimenti in Strumenti Finanziari che non rappresentino più del 5% dei diritti di voto in circolazione in una Tower Company operante in Italia e che non conferiscano il diritto di nominare membri del consiglio di amministrazione e/o dell'organo di gestione di tale Tower Company; e/o
    </p>
<p>
      (b) aziende o società o gruppi di società, a seconda dei casi, il cui fatturato annuo derivante dalla Tower Activity in Italia sia inferiore al 20% dell’intero fatturato annuo generato, rispettivamente, da tali aziende o società o gruppo di società acquisite non saranno considerati, rispettivamente, aziende attive nell’Attività di una Tower Company o
      Tower Company nell’ambito degli impegni assunti dalle parti.
    </p>
<p>
<strong><em>Rapporti tra il Patto e il nuovo statuto di Inwit</em></strong><br/>
<br/>
      TIM e VOD EU si sono impegnate a far sì che Inwit abbia, dalla Data di Efficacia della Fusione e per tutta la durata del Patto Parasociale, uno statuto il cui testo corrisponda allo statuto allegato all’Accordo Quadro, fermo restando tuttavia che, limitatamente ai rapporti tra TIM e VOD EU disciplinati nel Patto Parasociale, in caso di conflitto tra le disposizioni del Patto e lo
      statuto di Inwit, il primo prevarrà sul secondo.<br/>
<br/>
<strong>F) SOTTOSCRIZIONE E DURATA DEL PATTO</strong><br/>
<br/>
      Il Patto Parasociale sarà sottoscritto tra TIM e VOD EU alla data di sottoscrizione dell’atto di Fusione, subordinatamente al verificarsi di determinate condizioni, rimanendo valido ed efficace fino alla prima delle seguenti date: (i) il terzo anniversario dalla sua sottoscrizione; (ii) la data in cui uno degli aderenti al Patto Parasociale cessi di detenere azioni in
      Inwit.<br/>
<br/>
<br/>
      * * * * * * * * *<br/>
<br/>
<strong>PUBBLICAZIONE DELL’ESTRATTO E UFFICIO DEL REGISTRO DELLE IMPRESE</strong><br/>
<br/>
      Ai sensi dell’articolo 122, comma 1, lettera b), del TUF, l’estratto delle pattuizioni parasociali contenute nell’Accordo Quadro e nel Patto sarà pubblicato sul quotidiano Il Sole24Ore in data 31 luglio 2019.<br/>
<br/>
      Copia dell’Accordo Quadro e del Patto è stata depositata presso l’Ufficio del Registro delle Imprese di Milano, Monza Brianza, Lodi in data 30 luglio 2019.
    </p>
<p>
      31 luglio 2019
    </p>
<p>
<strong>[IAB.1.19.1]