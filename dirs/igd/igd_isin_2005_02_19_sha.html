<html>
<head>
<title>
      IGD - IMMOBILIARE GRANDE DISTRIBUZIONE SPA - Estratto dei patti parasociali
    </title>
<meta content="stp" name="subjectList"/>
<meta content="274212" name="linkid"/>
<meta content="IGD - IMMOBILIARE GRANDE DISTRIBUZIONE SPA - Estratto dei patti parasociali" name="Description"/>
<meta content="stpatti" name="ss_family"/>
<meta content="IGD - IMMOBILIARE GRANDE DISTRIBUZIONE SPA " name="societa"/>
<meta content="stpatti" name="ss_table"/>
<meta content="2016-01-05" name="date"/>
<meta content="stpatti" name="tipo"/>
<meta content="N;paladini;1426695590968" name="synchro"/>
<meta content="286302" name="codconsob"/>
</head>
<body>
<p align="left">
<b>Estratto dei patti parasociali comunicati alla Consob ai sensi dell'art. 122 del d.lgs. 24.2.1998, n. 58</b>
</p>
<p align="center">
<strong>IGD - IMMOBILIARE GRANDE DISTRIBUZIONE S.P.A.</strong> 
    </p>
<p>
      1. In data 22 dicembre 2004 è stato stipulato un patto di sindacato dell'esercizio del diritto di voto e di blocco, ai sensi dell'art. 122, commi 1 e 5 lett. b), del Testo Unico (il <strong>"Patto"</strong>), avente ad oggetto complessivamente n. 176.161.114 azioni ordinarie del valore nominale di Euro 1,00 ciascuna (le <strong>"Azioni Sindacate"</strong>)
      di Immobiliare Grande Distribuzione S.p.A. (<b>"IGD"</b> o la <b>"Società"</b>), con sede in Ravenna. Il Patto resterà in vigore per una durata di tre anni.
    </p>
<p>
      Le Azioni Sindacate sono possedute dagli aderenti al Patto Coop Adriatica S.c.a r.l. ("<strong>Coop Adriatica"</strong>) e Unicoop Tirreno S.c.ar.l. ("<strong>Unicoop Tirreno"</strong>; ciascuna parte è anche indicata come la <strong>"Parte"</strong> e congiuntamente all'altra parte come le <strong>"Parti"</strong>) nelle quantità
      descritte nella successiva tabella.
    </p>
<table border="1" cellpadding="0" cellspacing="0" class="basicTable" width="100%">
<tbody>
<tr valign="top">
<td align="middle" width="130">
<strong>Azionista</strong>
</td>
<td align="middle" width="181">
<strong>Numero azioni</strong>
</td>
<td align="middle" width="282">
<strong>Percentuale delle<br/>
            azioni conferite <br/>
            rispetto al numero<br/>
             totale delle azioni<br/>
             conferite</strong>
</td>
<td align="middle" width="260">
<strong>Percentuale delle<br/>
            azioni conferite <br/>
            rispetto al capitale<br/>
            sociale</strong>
</td>
</tr>
<tr valign="top">
<td width="130">
            Coop<br/>
            Adriatica
          </td>
<td align="right" width="181">
            132.591.402
          </td>
<td align="right" width="282">
            75,3%
          </td>
<td align="right" width="260">
            48,622%
          </td>
</tr>
<tr valign="top">
<td width="130">
<p>
              Unicoop<br/>
              Tirreno
            </p>
</td>
<td align="right" width="181">
            43.569.712
          </td>
<td align="right" width="282">
            24,7%
          </td>
<td align="right" width="260">
            15,977%
          </td>
</tr>
<tr valign="top">
<td width="130">
            Totale
          </td>
<td align="right" width="181">
            176.161.114
          </td>
<td align="right" width="282">
            100%
          </td>
<td align="right" width="260">
            64,599%
          </td>
</tr>
</tbody>
</table>
<br/>
<br/>
<p>
      Coop Adriatica eserciterà su IGD una influenza dominante sulla Società ai sensi dell'art. 93 del Testo Unico.
    </p>
<p>
      2. Lo scopo del Patto è di costituire un nucleo stabile di azionisti di riferimento, con l'obiettivo di perseguire un indirizzo unitario nella scelta delle strategie della Società e nella gestione della stessa.
    </p>
<p>
      3. Il Patto prevede che il numero dei consiglieri di amministrazione di IGD sia pari a quindici e che, nel caso in cui si proceda al rinnovo del Consiglio di Amministrazione prima dell'ammissione a quotazione delle azioni della Società sul MTA (la "Quotazione"), 8 consiglieri di amministrazione siano espressione di Coop Adriatica e 7 consiglieri di Unicoop Tirreno. Al
      contrario, nel caso in cui si proceda al rinnovo del Consiglio di Amministrazione successivamente alla Quotazione, con conseguente applicazione del meccanismo del voto di lista, il Patto prevede l'impegno delle Parti a proporre e votare una lista di 15 nominativi individuati secondo il seguente ordine decrescente: (i) quattro amministratori di indicazione di Coop Adriatica, dal primo al
      quarto posto; (ii) tre amministratori di indicazione di Unicoop Tirreno, dal quinto al settimo posto; (iii) tre amministratori di indicazione di Coop Adriatica, dall'ottavo al decimo posto (indipendenti ai sensi del Codice di Autodisciplina di Borsa Italiana); (iv) due amministratori di indicazione di Unicoop Tirreno, dall'undicesimo al dodicesimo posto (indipendenti ai sensi del
      Codice di Autodisciplina di Borsa Italiana); (v) tre amministratori di indicazione congiunta di Coop Adriatica e Unicoop Tirreno, dal tredicesimo al quindicesimo posto.
    </p>
<p>
      Il Patto prevede che, qualora in conformità alle disposizioni statutarie, siano presentate una o più liste di minoranza, a queste vengano complessivamente assegnati almeno tre membri del Consiglio di Amministrazione e che, nel caso in cui non sia presentata alcuna lista di minoranza, risultino eletti i tre candidati di gradimento comune delle Parti ovvero, qualora non si raggiunga
      l'accordo sulla individuazione dei tre candidati di gradimento comune, due amministratori espressione di Coop Adriatica e uno di Unicoop Tirreno.
    </p>
<p>
      Il Patto inoltre prevede che il Presidente del Consiglio di Amministrazione e l'Amministratore Delegato - cui attribuire, oltre alla rappresentanza legale sulle materie allo stesso delegate, tutti i poteri di ordinaria amministrazione - siano nominati tra i consiglieri espressione di Coop Adriatica e che il Vice Presidente sia nominato tra quelli espressione di Unicoop Tirreno.
    </p>
<p>
      Nel caso in cui sia necessario provvedere alla cooptazione di nuovi amministratori di IGD in sostituzione di quelli inizialmente designati dalle Parti, il Patto prevede che la facoltà di designazione dei nuovi amministratori da cooptare spetti alla Parte che abbia designato l'amministratore cessato o da sostituire.
    </p>
<p>
      Nell'organo di gestione delle società controllate le Parti si impegnano ad assicurare il medesimo rapporto previsto per IGD tra consiglieri espressione di Coop Adriatica e consiglieri espressione di Unicoop Tirreno. Con riguardo ai componenti il Consiglio di Amministrazione di Gescom S.r.l., pertanto, è previsto che Coop Adriatica ne designi tre e Unicoop Tirreno due.
    </p>
<p>
      4. Il Patto prevede che del Collegio Sindacale, da eleggersi mediante il meccanismo del voto di lista, facciano parte due sindaci effettivi e un sindaco supplente, espressione della lista di maggioranza presentata congiuntamente da Coop Adriatica e Unicoop Tirreno, e un sindaco effettivo e un sindaco supplente, espressione della lista di minoranza. Con riferimento ai sindaci espressione
      della lista di maggioranza, il Patto precisa che un sindaco effettivo, con funzioni di Presidente del Collegio Sindacale e un sindaco supplente siano designati da Coop Adriatica e che un sindaco effettivo sia designato da Unicoop Tirreno.
    </p>
<p>
      5. Il Patto prevede che, in sede di assemblea straordinaria, le deliberazioni siano assunte con un quorum deliberativo non inferiore al 50% del capitale sociale, in prima convocazione e nelle successive. Le Parti pertanto si obbligano a consultarsi preventivamente e a sindacare l'esercizio del diritto di voto.
    </p>
<p>
      6. E' previsto che per tutta la durata del Patto ciascuna Parte non possa trasferire, alienare e/o comunque disporre ovvero incrementare a qualunque titolo la propria partecipazione in IGD, senza aver ottenuto il preventivo consenso dell'altra Parte. Nel caso in cui una delle Parti violi uno dei predetti obblighi sarà tenuta a corrispondere all'altra Parte una penale pari
      al controvalore corrisposto o percepito in violazione di quanto sopra. In aggiunta, nel caso in cui fossero compiuti da una delle Parti o da soggetti terzi in accordo con essa, atti o negozi, che determinino l'insorgenza di obblighi di promuovere un'offerta pubblica obbligatoria, non preventivamente concordati per iscritto con l'altra Parte, la Parte inadempiente dovrà
      tenere indenne e manlevata l'altra Parte da qualsiasi responsabilità, danno, onere, costo e spesa connessi e derivanti da detto inadempimento.
    </p>
<p>
      7. Fatto salvo quanto previsto dal precedente punto 6, nel caso in cui una delle Parti (la <strong>"Parte Offerente"</strong>) inizi delle trattative aventi ad oggetto il trasferimento, anche a titolo gratuito, di parte o tutte le proprie azioni in IGD (le "Azioni") ovvero di diritti di opzione o di eventuali altri diritti attinenti alle Azioni, detta Parte sarà
      tenuta a comunicare tempestivamente all'altra Parte l'inizio di tali trattative, inviando alla stessa una comunicazione per raccomandata A/R, contenente i termini essenziali della trattativa in corso. Nel caso in cui la Parte Offerente intenda trasferire - dopo aver ottenuto l'autorizzazione di cui al precedente punto 6 - le Azioni, la stessa sarà tenuta a offrire in
      prelazione le Azioni oggetto della trattativa all'altra Parte, inviando alle stesse una comunicazione per raccomandata A/R (l'"Offerta di Prelazione"), contenente l'indicazione del numero delle Azioni, l'identità dei terzi potenziali acquirenti e le altre condizioni, anche di prezzo, a cui le Azioni verrebbero cedute o comunque trasferite.
    </p>
<p>
      Una volta ricevuta l'Offerta di Prelazione, l'altra parte, che disporrà avrà del termine di 30 giorni per far conoscere alla Parte Offerente la propria intenzione di accettare in modo incondizionato ovvero di rifiutare l'Offerta di Prelazione.
    </p>
<p>
      Nel caso in cui l'altra Parte accetti l'Offerta di Prelazione, la stessa sarà obbligata al pagamento del prezzo delle Azioni indicato nell'Offerta di Prelazione. Al contrario, nel caso in cui l'altra Parte non accetti l'Offerta di Prelazione, la Parte Offerente potrà cedere le Azioni alle condizioni indicate nell'Offerta di Prelazione entro 30 giorni dal
      momento in cui la Parte Offerente avrà ricevuto la comunicazione di rifiuto dell'Offerta di Prelazione dall'altra Parte ovvero entro 30 giorni dalla scadenza del termine di 30 giorni sopra indicato.
    </p>
<p>
      Tali previsioni non si applicheranno nel caso in cui la Parte Offerente intenda cedere le proprie Azioni a società dalla stessa direttamente o indirettamente controllate, ai sensi e per gli effetti di cui all'articolo 2359 n. 1 e 2 del codice civile ("Società Controllata"), a condizione che, contestualmente al trasferimento in favore della Società Controllata,
      (i) la Parte Offerente si obblighi, nei confronti dell'altra Parte e della Società Controllata, a riacquistare le Azioni trasferite in caso di cambiamento dell'assetto di controllo della Società Controllata; (ii) la Società Controllata si impegni, nei confronti della Parte Offerente e dell'altra Parte, a vendere, in caso di cambiamento del proprio assetto di
      controllo, le Azioni trasferite alla Parte Offerente; (iii) la Società Controllata dalla Parte Offerente accetti integralmente le disposizioni contenute nel presente Patto (ferma restando la responsabilità solidale in capo alla Parte Offerente).
    </p>
<p>
      8. Il Patto prevede una clausola compromissoria per la risoluzione delle controversie tra le Parti aventi ad oggetto il Patto.
    </p>
<p>
      9. Le Parti si impegnano a effettuare le comunicazioni e gli adempimenti previsti ai sensi di legge e di regolamento. Il Patto è stato depositato presso il Registro delle Imprese di Ravenna in data 17 febbraio 2005.
    </p>
<p>
      19 febbraio 2005
    </p>
<p>
<strong>[IR.1.05.1]