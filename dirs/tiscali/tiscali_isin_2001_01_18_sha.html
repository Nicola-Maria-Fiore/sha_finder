/b>
</p>
<hr/>
<p align="center">
<b>TISCALI S.P.A. </b>
</p>
<p>
      Si rende noto che in data 8 gennaio 2001 Tiscali S.p.A. ("Tiscali"), da una parte, e gli azionisti di controllo di Liberty Surf Group SA, dall’altra, ovvero Eijsvogel B.V., società del gruppo inglese Kingfisher, e Europ@web, società del gruppo francese Arnoult, hanno stipulato un accordo quadro ("Accordo Quadro") che prevede l’acquisizione, da parte
      di Tiscali, di Liberty Surf Group SA ("Liberty Surf"), Internet Service Provider francese le cui azioni sono ammesse alla negoziazione all’Euronext di Parigi.
    </p>
<p>
      Ai termini dell’Accordo Quadro Eijsvogel conferisce in Tiscali n. 23.353.988 azioni Liberty Surf in cambio di n. 12.177.437 azioni Tiscali di nuova emissione e vende n. 10.008.852 azioni Liberty Surf a Tiscali ricevendo quale corrispettivo Euro 71.062.849,2; parimenti Europ@web conferisce in Tiscali n. 23.353.988 azioni Liberty Surf in cambio di n. 12.177.437 azioni Tiscali di nuova
      emissione e vende n. 10.008.852 azioni Liberty Surf a Tiscali ricevendo quale corrispettivo Euro 71.062.849,2.
    </p>
<p>
      Considerati complessivamente i conferimenti e le compravendite di cui sopra, Europe@web e Eijsvogel (gli "Azionisti di Controllo") riceveranno 0,365 azioni Tiscali di nuova emissione e 2,13 Euro per ciascuna azione Liberty Surf.
    </p>
<p>
      I conferimenti e le compravendite sopra citate sono soggette alle seguenti condizioni sospensive, previste in favore sia di Tiscali sia degli Azionisti di Controllo: i) deliberazione da parte dell’assemblea straordinaria dei soci di Tiscali dell’aumento di capitale a servizio dei sopra detti conferimenti e dell’offerta pubblica di acquisto e scambio che Tiscali
      lancerà sulle rimanenti azioni Liberty Surf in circolazione (l’"Offerta"); ii) rinuncia scritta da parte di Euronext e Deutsche Bank AG London ai vincoli di indisponibilità (cd. lock-up) esistenti sulle azioni detenute dagli Azionisti di Controllo. Gli Azionisti di Controllo si sono impegnati a ottenere quanto prima tale rinuncia.
    </p>
<p>
      Inoltre, i conferimenti e le compravendite sopra detti sono soggetti alle seguenti ulteriori condizioni sospensive, previste in favore della sola Tiscali: a) non verificarsi di alcuno degli eventi previsti al secondo paragrafo dell’Articolo 5-2-9 del Règlement Général del Conseil des Marchés Financiers ("CMF") e b) approvazione delle operazioni oggetto
      dell’Accordo Quadro da parte dell’Autorità di borsa francese. Infine, Tiscali avrà la facoltà di non dare esecuzione ai conferimenti e alle compravendite di cui sopra se gli stessi non avverranno contemporaneamente.
    </p>
<p>
      Tiscali si è impegnata affinché sia convocata un’assemblea dei soci quanto prima e comunque non oltre il 31 marzo 2001, il cui ordine del giorno preveda anche l’aumento di capitale a servizio dei conferimenti e dell’Offerta. Tiscali ha, inoltre, dichiarato che i) Renato Soru ha accettato di votare a favore dell’aumento di capitale sopra detto con tutte le
      azioni Tiscali detenute direttamente e indirettamente e ii) che un rappresentante della Sandoz Family Foundation, importante azionista di Tiscali, ha dato il proprio assenso all’operazione oggetto dell’Accordo quadro nei termini ivi previsti.
    </p>
<p>
      Tiscali si è impegnata a depositare al CMF, entro il 17 gennaio 2001, a condizione di aver ricevuto le conferme relative alla rinuncia ai lock-up di cui sopra, i documenti dell’Offerta. Ai termini dell’Offerta, che sarà soggetta a determinate condizioni sospensive, ciascun azionista di Liberty Surf che aderirà alla stessa riceverà azioni Tiscali di nuova
      emissione e denaro, nella seguente proporzione: 0,365 azioni Tiscali di nuova emissione e 2,13 Euro per ciascuna azione Liberty Surf.
    </p>
<p>
      Ai termini dell’Accordo Quadro, ciascuno degli Azionisti di Controllo ha poi assunto un impegno di lock-up sulle azioni Tiscali di nuova emissione che riceverà a fronte del conferimento di cui sopra della durata complessiva di nove mesi a partire dalla data in cui gli Azionisti di Controllo riceveranno le azioni Tiscali di nuova emissione a fronte dei conferimenti di cui sopra.
      Le azioni Tiscali di nuova emissione in questione saranno liberate in tre tranches uguali entro il suddetto arco temporale.
    </p>
<p>
      L’Accordo Quadro sarà depositato al Registro delle Imprese di Cagliari ai sensi di legge.
    </p>
<p>
      Cagliari, 18 Gennaio 2001
    </p>
<p>
<b>[TD.15.01.1]